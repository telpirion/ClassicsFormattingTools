<?xml version='1.0' encoding='UTF-8'?>
<work><header status="new" type="text">

<fileDesc>

<titleStmt>
<title>Iliad (Greek). Machine readable text</title>
<author>Homer</author>
</titleStmt>

<extent>about 500Kb</extent>

<notesStmt><note anchored="yes">Basic SGML tagging by Lauren Burka and Chiara Thayer.</note></notesStmt>

<sourceDesc>
<biblStruct>
	<monogr>
		<author>Homer</author><title>Homeri Opera in five volumes.</title>

		<imprint>
<publisher>Oxford, Oxford University Press</publisher><date>1920</date></imprint>
	</monogr>
</biblStruct>
</sourceDesc>


</fileDesc>
</header>
<body><text>
<div1 lines="611" n="1">
<p>μῆνιν ἄειδε θεὰ Πηληϊάδεω Ἀχιλῆος </p>
<p>οὐλομένην, ἣ μυρί' Ἀχαιοῖς ἄλγε' ἔθηκε, </p>
<p>πολλὰς δ' ἰφθίμους ψυχὰς Ἄϊδι προΐαψεν </p>
<p>ἡρώων, αὐτοὺς δὲ ἑλώρια τεῦχε κύνεσσιν </p>
<p>οἰωνοῖσί τε πᾶσι, Διὸς δ' ἐτελείετο βουλή , </p>
<p>ἐξ οὗ δὴ τὰ πρῶτα διαστήτην ἐρίσαντε </p>
<p>Ἀτρεΐδης τε ἄναξ ἀνδρῶν καὶ δῖος Ἀχιλλεύς. </p>
<p>τίς τ' ἄρ σφωε θεῶν ἔριδι ξυνέηκε μάχεσθαι; </p>
<p>Λητοῦς καὶ Διὸς υἱός: ὃ γὰρ βασιλῆϊ χολωθεὶς </p>
<p>νοῦσον ἀνὰ στρατὸν ὄρσε κακήν, ὀλέκοντο δὲ λαοί , </p>
<p>οὕνεκα τὸν Χρύσην ἠτίμασεν ἀρητῆρα </p>
<p>Ἀτρεΐδης: ὃ γὰρ ἦλθε θοὰς ἐπὶ νῆας Ἀχαιῶν </p>
<p>λυσόμενός τε θύγατρα φέρων τ' ἀπερείσι' ἄποινα, </p>
<p>στέμματ' ἔχων ἐν χερσὶν ἑκηβόλου Ἀπόλλωνος </p>
<p>χρυσέῳ ἀνὰ σκήπτρῳ, καὶ λίσσετο πάντας Ἀχαιούς, </p>
<p>Ἀτρεΐδα δὲ μάλιστα δύω, κοσμήτορε λαῶν:  </p>
<p>Ἀτρεΐδαι τε καὶ ἄλλοι ἐϋκνήμιδες Ἀχαιοί, </p>
<p>ὑμῖν μὲν θεοὶ δοῖεν Ὀλύμπια δώματ' ἔχοντες </p>
<p>ἐκπέρσαι Πριάμοιο πόλιν, εὖ δ' οἴκαδ' ἱκέσθαι:  </p>
<p>παῖδα δ' ἐμοὶ λύσαιτε φίλην, τὰ δ' ἄποινα δέχεσθαι, </p>
<p>ἁζόμενοι Διὸς υἱὸν ἑκηβόλον Ἀπόλλωνα. </p>
<p>ἔνθ' ἄλλοι μὲν πάντες ἐπευφήμησαν Ἀχαιοὶ </p>
<p>αἰδεῖσθαί θ' ἱερῆα καὶ ἀγλαὰ δέχθαι ἄποινα:  </p>
<p>ἀλλ' οὐκ Ἀτρεΐδῃ Ἀγαμέμνονι ἥνδανε θυμῷ, </p>
<p>ἀλλὰ κακῶς ἀφίει, κρατερὸν δ' ἐπὶ μῦθον ἔτελλε:  </p>
<p>μή σε γέρον κοίλῃσιν ἐγὼ παρὰ νηυσὶ κιχείω </p>
<p>ἢ νῦν δηθύνοντ' ἢ ὕστερον αὖτις ἰόντα, </p>
<p>μή νύ τοι οὐ χραίσμῃ σκῆπτρον καὶ στέμμα θεοῖο:  </p>
<p>τὴν δ' ἐγὼ οὐ λύσω:  πρίν μιν καὶ γῆρας ἔπεισιν </p>
<p>ἡμετέρῳ ἐνὶ οἴκῳ ἐν Ἄργεϊ τηλόθι πάτρης </p>
<p>ἱστὸν ἐποιχομένην καὶ ἐμὸν λέχος ἀντιόωσαν:  </p>
<p>ἀλλ' ἴθι μή μ' ἐρέθιζε σαώτερος ὥς κε νέηαι. </p>
<p>ὣς ἔφατ', ἔδεισεν δ' ὃ γέρων καὶ ἐπείθετο μύθῳ:  </p>
<p>βῆ δ' ἀκέων παρὰ θῖνα πολυφλοίσβοιο θαλάσσης: </p>
<p>πολλὰ δ' ἔπειτ' ἀπάνευθε κιὼν ἠρᾶθ' ὃ γεραιὸς </p>
<p>Ἀπόλλωνι ἄνακτι, τὸν ἠΰκομος τέκε Λητώ:  </p>
<p>κλῦθί μευ ἀργυρότοξ', ὃς Χρύσην ἀμφιβέβηκας </p>
<p>Κίλλάν τε ζαθέην Τενέδοιό τε ἶφι ἀνάσσεις, </p>
<p>Σμινθεῦ εἴ ποτέ τοι χαρίεντ' ἐπὶ νηὸν ἔρεψα, </p>
<p>ἢ εἰ δή ποτέ τοι κατὰ πίονα μηρί' ἔκηα </p>
<p>ταύρων ἠδ' αἰγῶν, τὸ δέ μοι κρήηνον ἐέλδωρ:  </p>
<p>τίσειαν Δαναοὶ ἐμὰ δάκρυα σοῖσι βέλεσσιν. </p>
<p>ὣς ἔφατ' εὐχόμενος, τοῦ δ' ἔκλυε Φοῖβος Ἀπόλλων, </p>
<p>βῆ δὲ κατ' Οὐλύμποιο καρήνων χωόμενος κῆρ, </p>
<p>τόξ' ὤμοισιν ἔχων ἀμφηρεφέα τε φαρέτρην:  </p>
<p>ἔκλαγξαν δ' ἄρ' ὀϊστοὶ ἐπ' ὤμων χωομένοιο, </p>
<p>αὐτοῦ κινηθέντος: ὃ δ' ἤϊε νυκτὶ ἐοικώς. </p>
<p>ἕζετ' ἔπειτ' ἀπάνευθε νεῶν, μετὰ δ' ἰὸν ἕηκε:  </p>
<p>δεινὴ δὲ κλαγγὴ γένετ' ἀργυρέοιο βιοῖο:  </p>
<p>οὐρῆας μὲν πρῶτον ἐπῴχετο καὶ κύνας ἀργούς, </p>
<p>αὐτὰρ ἔπειτ' αὐτοῖσι βέλος ἐχεπευκὲς ἐφιεὶς </p>
<p>βάλλ':  αἰεὶ δὲ πυραὶ νεκύων καίοντο θαμειαί. </p>
<p>ἐννῆμαρ μὲν ἀνὰ στρατὸν ᾤχετο κῆλα θεοῖο, </p>
<p>τῇ δεκάτῃ δ' ἀγορὴν δὲ καλέσσατο λαὸν Ἀχιλλεύς: </p>
<p>τῷ γὰρ ἐπὶ φρεσὶ θῆκε θεὰ λευκώλενος Ἥρη:  </p>
<p>κήδετο γὰρ Δαναῶν, ὅτι ῥα θνήσκοντας ὁρᾶτο. </p>
<p>οἳ δ' ἐπεὶ οὖν ἤγερθεν ὁμηγερέες τε γένοντο, </p>
<p>τοῖσι δ' ἀνιστάμενος μετέφη πόδας ὠκὺς Ἀχιλλεύς: </p>
<p>Ἀτρεΐδη νῦν ἄμμε παλιμπλαγχθέντας ὀΐω </p>
<p>ἂψ ἀπονοστήσειν, εἴ κεν θάνατόν γε φύγοιμεν, </p>
<p>εἰ δὴ ὁμοῦ πόλεμός τε δαμᾷ καὶ λοιμὸς Ἀχαιούς: </p>
<p>ἀλλ' ἄγε δή τινα μάντιν ἐρείομεν ἢ ἱερῆα </p>
<p>ἢ καὶ ὀνειροπόλον, καὶ γάρ τ' ὄναρ ἐκ Διός ἐστιν, </p>
<p>ὅς κ' εἴποι ὅ τι τόσσον ἐχώσατο Φοῖβος Ἀπόλλων, </p>
<p>εἴτ' ἄρ' ὅ γ' εὐχωλῆς ἐπιμέμφεται ἠδ' ἑκατόμβης, </p>
<p>αἴ κέν πως ἀρνῶν κνίσης αἰγῶν τε τελείων </p>
<p>βούλεται ἀντιάσας ἡμῖν ἀπὸ λοιγὸν ἀμῦναι. </p>
<p>ἤτοι ὅ γ' ὣς εἰπὼν κατ' ἄρ' ἕζετο:  τοῖσι δ' ἀνέστη </p>
<p>Κάλχας Θεστορίδης οἰωνοπόλων ὄχ' ἄριστος, </p>
<p>ὃς ᾔδη τά τ' ἐόντα τά τ' ἐσσόμενα πρό τ' ἐόντα, </p>
<p>καὶ νήεσσ' ἡγήσατ' Ἀχαιῶν Ἴλιον εἴσω </p>
<p>ἣν διὰ μαντοσύνην, τήν οἱ πόρε Φοῖβος Ἀπόλλων:  </p>
<p>ὅ σφιν ἐὺ φρονέων ἀγορήσατο καὶ μετέειπεν:  </p>
<p>ὦ Ἀχιλεῦ κέλεαί με Διῒ φίλε μυθήσασθαι </p>
<p>μῆνιν Ἀπόλλωνος ἑκατηβελέταο ἄνακτος: </p>
<p>τοὶ γὰρ ἐγὼν ἐρέω:  σὺ δὲ σύνθεο καί μοι ὄμοσσον </p>
<p>ἦ μέν μοι πρόφρων ἔπεσιν καὶ χερσὶν ἀρήξειν:  </p>
<p>ἦ γὰρ ὀΐομαι ἄνδρα χολωσέμεν, ὃς μέγα πάντων </p>
<p>Ἀργείων κρατέει καί οἱ πείθονται Ἀχαιοί:  </p>
<p>κρείσσων γὰρ βασιλεὺς ὅτε χώσεται ἀνδρὶ χέρηϊ:  </p>
<p>εἴ περ γάρ τε χόλον γε καὶ αὐτῆμαρ καταπέψῃ, </p>
<p>ἀλλά τε καὶ μετόπισθεν ἔχει κότον, ὄφρα τελέσσῃ, </p>
<p>ἐν στήθεσσιν ἑοῖσι:  σὺ δὲ φράσαι εἴ με σαώσεις. </p>
<p>τὸν δ' ἀπαμειβόμενος προσέφη πόδας ὠκὺς Ἀχιλλεύς: </p>
<p>θαρσήσας μάλα εἰπὲ θεοπρόπιον ὅ τι οἶσθα:  </p>
<p>οὐ μὰ γὰρ Ἀπόλλωνα Διῒ φίλον, ᾧ τε σὺ Κάλχαν </p>
<p>εὐχόμενος Δαναοῖσι θεοπροπίας ἀναφαίνεις, </p>
<p>οὔ τις ἐμεῦ ζῶντος καὶ ἐπὶ χθονὶ δερκομένοιο </p>
<p>σοὶ κοίλῃς παρὰ νηυσί βαρείας χεῖρας ἐποίσει </p>
<p>συμπάντων Δαναῶν, οὐδ' ἢν Ἀγαμέμνονα εἴπῃς, </p>
<p>ὃς νῦν πολλὸν ἄριστος Ἀχαιῶν εὔχεται εἶναι. </p>
<p>καὶ τότε δὴ θάρσησε καὶ ηὔδα μάντις ἀμύμων:  </p>
<p>οὔ τ' ἄρ ὅ γ' εὐχωλῆς ἐπιμέμφεται οὐδ' ἑκατόμβης, </p>
<p>ἀλλ' ἕνεκ' ἀρητῆρος ὃν ἠτίμησ' Ἀγαμέμνων, </p>
<p>οὐδ' ἀπέλυσε θύγατρα καὶ οὐκ ἀπεδέξατ' ἄποινα, </p>
<p>τοὔνεκ' ἄρ' ἄλγε' ἔδωκεν ἑκηβόλος ἠδ' ἔτι δώσει:  </p>
<p>οὐδ' ὅ γε πρὶν Δαναοῖσιν ἀεικέα λοιγὸν ἀπώσει </p>
<p>πρίν γ' ἀπὸ πατρὶ φίλῳ δόμεναι ἑλικώπιδα κούρην </p>
<p>ἀπριάτην ἀνάποινον, ἄγειν θ' ἱερὴν ἑκατόμβην </p>
<p>ἐς Χρύσην:  τότε κέν μιν ἱλασσάμενοι πεπίθοιμεν. </p>
<p>ἤτοι ὅ γ' ὣς εἰπὼν κατ' ἄρ' ἕζετο:  τοῖσι δ' ἀνέστη </p>
<p>ἥρως Ἀτρεΐδης εὐρὺ κρείων Ἀγαμέμνων </p>
<p>ἀχνύμενος: μένεος δὲ μέγα φρένες ἀμφιμέλαιναι </p>
<p>πίμπλαντ', ὄσσε δέ οἱ πυρὶ λαμπετόωντι ἐΐκτην:  </p>
<p>Κάλχαντα πρώτιστα κάκ' ὀσσόμενος προσέειπε:  </p>
<p>μάντι κακῶν οὐ πώ ποτέ μοι τὸ κρήγυον εἶπας: </p>
<p>αἰεί τοι τὰ κάκ' ἐστὶ φίλα φρεσὶ μαντεύεσθαι, </p>
<p>ἐσθλὸν δ' οὔτέ τί πω εἶπας ἔπος οὔτ' ἐτέλεσσας: </p>
<p>καὶ νῦν ἐν Δαναοῖσι θεοπροπέων ἀγορεύεις </p>
<p>ὡς δὴ τοῦδ' ἕνεκά σφιν ἑκηβόλος ἄλγεα τεύχει, </p>
<p>οὕνεκ' ἐγὼ κούρης Χρυσηΐδος ἀγλά' ἄποινα </p>
<p>οὐκ ἔθελον δέξασθαι, ἐπεὶ πολὺ βούλομαι αὐτὴν </p>
<p>οἴκοι ἔχειν:  καὶ γάρ ῥα Κλυταιμνήστρης προβέβουλα </p>
<p>κουριδίης ἀλόχου, ἐπεὶ οὔ ἑθέν ἐστι χερείων, </p>
<p>οὐ δέμας οὐδὲ φυήν, οὔτ' ἂρ φρένας οὔτέ τι ἔργα. </p>
<p>ἀλλὰ καὶ ὧς ἐθέλω δόμεναι πάλιν εἰ τό γ' ἄμεινον:  </p>
<p>βούλομ' ἐγὼ λαὸν σῶν ἔμμεναι ἢ ἀπολέσθαι:  </p>
<p>αὐτὰρ ἐμοὶ γέρας αὐτίχ' ἑτοιμάσατ' ὄφρα μὴ οἶος </p>
<p>Ἀργείων ἀγέραστος ἔω, ἐπεὶ οὐδὲ ἔοικε:  </p>
<p>λεύσσετε γὰρ τό γε πάντες ὅ μοι γέρας ἔρχεται ἄλλῃ. </p>
<p>τὸν δ' ἠμείβετ' ἔπειτα ποδάρκης δῖος Ἀχιλλεύς: </p>
<p>Ἀτρεΐδη κύδιστε φιλοκτεανώτατε πάντων, </p>
<p>πῶς γάρ τοι δώσουσι γέρας μεγάθυμοι Ἀχαιοί; </p>
<p>οὐδέ τί που ἴδμεν ξυνήϊα κείμενα πολλά:  </p>
<p>ἀλλὰ τὰ μὲν πολίων ἐξεπράθομεν, τὰ δέδασται, </p>
<p>λαοὺς δ' οὐκ ἐπέοικε παλίλλογα ταῦτ' ἐπαγείρειν. </p>
<p>ἀλλὰ σὺ μὲν νῦν τήνδε θεῷ πρόες: αὐτὰρ Ἀχαιοὶ </p>
<p>τριπλῇ τετραπλῇ τ' ἀποτείσομεν, αἴ κέ ποθι Ζεὺς </p>
<p>δῷσι πόλιν Τροίην εὐτείχεον ἐξαλαπάξαι. </p>
<p>τὸν δ' ἀπαμειβόμενος προσέφη κρείων Ἀγαμέμνων:  </p>
<p>μὴ δ' οὕτως ἀγαθός περ ἐὼν θεοείκελ' Ἀχιλλεῦ </p>
<p>κλέπτε νόῳ, ἐπεὶ οὐ παρελεύσεαι οὐδέ με πείσεις. </p>
<p>ἦ ἐθέλεις ὄφρ' αὐτὸς ἔχῃς γέρας, αὐτὰρ ἔμ' αὔτως </p>
<p>ἧσθαι δευόμενον, κέλεαι δέ με τήνδ' ἀποδοῦναι; </p>
<p>ἀλλ' εἰ μὲν δώσουσι γέρας μεγάθυμοι Ἀχαιοὶ </p>
<p>ἄρσαντες κατὰ θυμὸν ὅπως ἀντάξιον ἔσται:  </p>
<p>εἰ δέ κε μὴ δώωσιν ἐγὼ δέ κεν αὐτὸς ἕλωμαι </p>
<p>ἢ τεὸν ἢ Αἴαντος ἰὼν γέρας, ἢ Ὀδυσῆος </p>
<p>ἄξω ἑλών:  ὃ δέ κεν κεχολώσεται ὅν κεν ἵκωμαι. </p>
<p>ἀλλ' ἤτοι μὲν ταῦτα μεταφρασόμεσθα καὶ αὖτις, </p>
<p>νῦν δ' ἄγε νῆα μέλαιναν ἐρύσσομεν εἰς ἅλα δῖαν, </p>
<p>ἐν δ' ἐρέτας ἐπιτηδὲς ἀγείρομεν, ἐς δ' ἑκατόμβην </p>
<p>θείομεν, ἂν δ' αὐτὴν Χρυσηΐδα καλλιπάρῃον </p>
<p>βήσομεν:  εἷς δέ τις ἀρχὸς ἀνὴρ βουληφόρος ἔστω, </p>
<p>ἢ Αἴας ἢ Ἰδομενεὺς ἢ δῖος Ὀδυσσεὺς </p>
<p>ἠὲ σὺ Πηλεΐδη πάντων ἐκπαγλότατ' ἀνδρῶν, </p>
<p>ὄφρ' ἥμιν ἑκάεργον ἱλάσσεαι ἱερὰ ῥέξας. </p>
<p>τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεύς: </p>
<p>ὤ μοι ἀναιδείην ἐπιειμένε κερδαλεόφρον </p>
<p>πῶς τίς τοι πρόφρων ἔπεσιν πείθηται Ἀχαιῶν </p>
<p>ἢ ὁδὸν ἐλθέμεναι ἢ ἀνδράσιν ἶφι μάχεσθαι; </p>
<p>οὐ γὰρ ἐγὼ Τρώων ἕνεκ' ἤλυθον αἰχμητάων </p>
<p>δεῦρο μαχησόμενος, ἐπεὶ οὔ τί μοι αἴτιοί εἰσιν:  </p>
<p>οὐ γὰρ πώποτ' ἐμὰς βοῦς ἤλασαν οὐδὲ μὲν ἵππους, </p>
<p>οὐδέ ποτ' ἐν Φθίῃ ἐριβώλακι βωτιανείρῃ </p>
<p>καρπὸν ἐδηλήσαντ', ἐπεὶ ἦ μάλα πολλὰ μεταξὺ </p>
<p>οὔρεά τε σκιόεντα θάλασσά τε ἠχήεσσα:  </p>
<p>ἀλλὰ σοὶ ὦ μέγ' ἀναιδὲς ἅμ' ἑσπόμεθ' ὄφρα σὺ χαίρῃς, </p>
<p>τιμὴν ἀρνύμενοι Μενελάῳ σοί τε κυνῶπα </p>
<p>πρὸς Τρώων:  τῶν οὔ τι μετατρέπῃ οὐδ' ἀλεγίζεις: </p>
<p>καὶ δή μοι γέρας αὐτὸς ἀφαιρήσεσθαι ἀπειλεῖς, </p>
<p>ᾧ ἔπι πολλὰ μόγησα, δόσαν δέ μοι υἷες Ἀχαιῶν. </p>
<p>οὐ μὲν σοί ποτε ἶσον ἔχω γέρας ὁππότ' Ἀχαιοὶ </p>
<p>Τρώων ἐκπέρσωσ' εὖ ναιόμενον πτολίεθρον:  </p>
<p>ἀλλὰ τὸ μὲν πλεῖον πολυάϊκος πολέμοιο </p>
<p>χεῖρες ἐμαὶ διέπουσ':  ἀτὰρ ἤν ποτε δασμὸς ἵκηται, </p>
<p>σοὶ τὸ γέρας πολὺ μεῖζον, ἐγὼ δ' ὀλίγον τε φίλον τε </p>
<p>ἔρχομ' ἔχων ἐπὶ νῆας, ἐπεί κε κάμω πολεμίζων. </p>
<p>νῦν δ' εἶμι Φθίην δ', ἐπεὶ ἦ πολὺ φέρτερόν ἐστιν </p>
<p>οἴκαδ' ἴμεν σὺν νηυσὶ κορωνίσιν, οὐδέ σ' ὀΐω </p>
<p>ἐνθάδ' ἄτιμος ἐὼν ἄφενος καὶ πλοῦτον ἀφύξειν. </p>
<p>τὸν δ' ἠμείβετ' ἔπειτα ἄναξ ἀνδρῶν Ἀγαμέμνων:  </p>
<p>φεῦγε μάλ' εἴ τοι θυμὸς ἐπέσσυται, οὐδέ σ' ἔγωγε </p>
<p>λίσσομαι εἵνεκ' ἐμεῖο μένειν:  πάρ' ἔμοιγε καὶ ἄλλοι </p>
<p>οἵ κέ με τιμήσουσι, μάλιστα δὲ μητίετα Ζεύς. </p>
<p>ἔχθιστος δέ μοί ἐσσι διοτρεφέων βασιλήων:  </p>
<p>αἰεὶ γάρ τοι ἔρις τε φίλη πόλεμοί τε μάχαι τε:  </p>
<p>εἰ μάλα καρτερός ἐσσι, θεός που σοὶ τό γ' ἔδωκεν:  </p>
<p>οἴκαδ' ἰὼν σὺν νηυσί τε σῇς καὶ σοῖς ἑτάροισι </p>
<p>Μυρμιδόνεσσιν ἄνασσε, σέθεν δ' ἐγὼ οὐκ ἀλεγίζω, </p>
<p>οὐδ' ὄθομαι κοτέοντος: ἀπειλήσω δέ τοι ὧδε:  </p>
<p>ὡς ἔμ' ἀφαιρεῖται Χρυσηΐδα Φοῖβος Ἀπόλλων, </p>
<p>τὴν μὲν ἐγὼ σὺν νηΐ τ' ἐμῇ καὶ ἐμοῖς ἑτάροισι </p>
<p>πέμψω, ἐγὼ δέ κ' ἄγω Βρισηΐδα καλλιπάρῃον </p>
<p>αὐτὸς ἰὼν κλισίην δὲ τὸ σὸν γέρας ὄφρ' ἐῢ εἰδῇς </p>
<p>ὅσσον φέρτερός εἰμι σέθεν, στυγέῃ δὲ καὶ ἄλλος </p>
<p>ἶσον ἐμοὶ φάσθαι καὶ ὁμοιωθήμεναι ἄντην. </p>
<p>ὣς φάτο:  Πηλεΐωνι δ' ἄχος γένετ', ἐν δέ οἱ ἦτορ </p>
<p>στήθεσσιν λασίοισι διάνδιχα μερμήριξεν, </p>
<p>ἢ ὅ γε φάσγανον ὀξὺ ἐρυσσάμενος παρὰ μηροῦ </p>
<p>τοὺς μὲν ἀναστήσειεν, ὃ δ' Ἀτρεΐδην ἐναρίζοι, </p>
<p>ἦε χόλον παύσειεν ἐρητύσειέ τε θυμόν. </p>
<p>ἧος ὃ ταῦθ' ὥρμαινε κατὰ φρένα καὶ κατὰ θυμόν, </p>
<p>ἕλκετο δ' ἐκ κολεοῖο μέγα ξίφος, ἦλθε δ' Ἀθήνη </p>
<p>οὐρανόθεν:  πρὸ γὰρ ἧκε θεὰ λευκώλενος Ἥρη </p>
<p>ἄμφω ὁμῶς θυμῷ φιλέουσά τε κηδομένη τε:  </p>
<p>στῆ δ' ὄπιθεν, ξανθῆς δὲ κόμης ἕλε Πηλεΐωνα </p>
<p>οἴῳ φαινομένη:  τῶν δ' ἄλλων οὔ τις ὁρᾶτο:  </p>
<p>θάμβησεν δ' Ἀχιλεύς, μετὰ δ' ἐτράπετ', αὐτίκα δ' ἔγνω </p>
<p>Παλλάδ' Ἀθηναίην:  δεινὼ δέ οἱ ὄσσε φάανθεν:  </p>
<p>καί μιν φωνήσας ἔπεα πτερόεντα προσηύδα:  </p>
<p>τίπτ' αὖτ' αἰγιόχοιο Διὸς τέκος εἰλήλουθας; </p>
<p>ἦ ἵνα ὕβριν ἴδῃ Ἀγαμέμνονος Ἀτρεΐδαο; </p>
<p>ἀλλ' ἔκ τοι ἐρέω, τὸ δὲ καὶ τελέεσθαι ὀΐω:  </p>
<p>ᾗς ὑπεροπλίῃσι τάχ' ἄν ποτε θυμὸν ὀλέσσῃ. </p>
<p>τὸν δ' αὖτε προσέειπε θεὰ γλαυκῶπις Ἀθήνη:  </p>
<p>ἦλθον ἐγὼ παύσουσα τὸ σὸν μένος, αἴ κε πίθηαι, </p>
<p>οὐρανόθεν:  πρὸ δέ μ' ἧκε θεὰ λευκώλενος Ἥρη </p>
<p>ἄμφω ὁμῶς θυμῷ φιλέουσά τε κηδομένη τε:  </p>
<p>ἀλλ' ἄγε λῆγ' ἔριδος, μηδὲ ξίφος ἕλκεο χειρί:  </p>
<p>ἀλλ' ἤτοι ἔπεσιν μὲν ὀνείδισον ὡς ἔσεταί περ:  </p>
<p>ὧδε γὰρ ἐξερέω, τὸ δὲ καὶ τετελεσμένον ἔσται:  </p>
<p>καί ποτέ τοι τρὶς τόσσα παρέσσεται ἀγλαὰ δῶρα </p>
<p>ὕβριος εἵνεκα τῆσδε:  σὺ δ' ἴσχεο, πείθεο δ' ἡμῖν. </p>
<p>τὴν δ' ἀπαμειβόμενος προσέφη πόδας ὠκὺς Ἀχιλλεύς: </p>
<p>χρὴ μὲν σφωΐτερόν γε θεὰ ἔπος εἰρύσσασθαι </p>
<p>καὶ μάλα περ θυμῷ κεχολωμένον:  ὧς γὰρ ἄμεινον:  </p>
<p>ὅς κε θεοῖς ἐπιπείθηται μάλα τ' ἔκλυον αὐτοῦ. </p>
<p>ἦ καὶ ἐπ' ἀργυρέῃ κώπῃ σχέθε χεῖρα βαρεῖαν, </p>
<p>ἂψ δ' ἐς κουλεὸν ὦσε μέγα ξίφος, οὐδ' ἀπίθησε </p>
<p>μύθῳ Ἀθηναίης: ἣ δ' Οὔλυμπον δὲ βεβήκει </p>
<p>δώματ' ἐς αἰγιόχοιο Διὸς μετὰ δαίμονας ἄλλους. </p>
<p>Πηλεΐδης δ' ἐξαῦτις ἀταρτηροῖς ἐπέεσσιν </p>
<p>Ἀτρεΐδην προσέειπε, καὶ οὔ πω λῆγε χόλοιο:  </p>
<p>οἰνοβαρές, κυνὸς ὄμματ' ἔχων, κραδίην δ' ἐλάφοιο, </p>
<p>οὔτέ ποτ' ἐς πόλεμον ἅμα λαῷ θωρηχθῆναι </p>
<p>οὔτε λόχον δ' ἰέναι σὺν ἀριστήεσσιν Ἀχαιῶν </p>
<p>τέτληκας θυμῷ:  τὸ δέ τοι κὴρ εἴδεται εἶναι. </p>
<p>ἦ πολὺ λώϊόν ἐστι κατὰ στρατὸν εὐρὺν Ἀχαιῶν </p>
<p>δῶρ' ἀποαιρεῖσθαι ὅς τις σέθεν ἀντίον εἴπῃ:  </p>
<p>δημοβόρος βασιλεὺς ἐπεὶ οὐτιδανοῖσιν ἀνάσσεις: </p>
<p>ἦ γὰρ ἂν Ἀτρεΐδη νῦν ὕστατα λωβήσαιο. </p>
<p>ἀλλ' ἔκ τοι ἐρέω καὶ ἐπὶ μέγαν ὅρκον ὀμοῦμαι:  </p>
<p>ναὶ μὰ τόδε σκῆπτρον, τὸ μὲν οὔ ποτε φύλλα καὶ ὄζους </p>
<p>φύσει, ἐπεὶ δὴ πρῶτα τομὴν ἐν ὄρεσσι λέλοιπεν, </p>
<p>οὐδ' ἀναθηλήσει:  περὶ γάρ ῥά ἑ χαλκὸς ἔλεψε </p>
<p>φύλλά τε καὶ φλοιόν:  νῦν αὖτέ μιν υἷες Ἀχαιῶν </p>
<p>ἐν παλάμῃς φορέουσι δικασπόλοι, οἵ τε θέμιστας </p>
<p>πρὸς Διὸς εἰρύαται:  ὃ δέ τοι μέγας ἔσσεται ὅρκος: </p>
<p>ἦ ποτ' Ἀχιλλῆος ποθὴ ἵξεται υἷας Ἀχαιῶν </p>
<p>σύμπαντας: τότε δ' οὔ τι δυνήσεαι ἀχνύμενός περ </p>
<p>χραισμεῖν, εὖτ' ἂν πολλοὶ ὑφ' Ἕκτορος ἀνδροφόνοιο </p>
<p>θνήσκοντες πίπτωσι:  σὺ δ' ἔνδοθι θυμὸν ἀμύξεις </p>
<p>χωόμενος ὅ τ' ἄριστον Ἀχαιῶν οὐδὲν ἔτισας. </p>
<p>ὣς φάτο Πηλεΐδης, ποτὶ δὲ σκῆπτρον βάλε γαίῃ </p>
<p>χρυσείοις ἥλοισι πεπαρμένον, ἕζετο δ' αὐτός: </p>
<p>Ἀτρεΐδης δ' ἑτέρωθεν ἐμήνιε:  τοῖσι δὲ Νέστωρ </p>
<p>ἡδυεπὴς ἀνόρουσε λιγὺς Πυλίων ἀγορητής, </p>
<p>τοῦ καὶ ἀπὸ γλώσσης μέλιτος γλυκίων ῥέεν αὐδή:  </p>
<p>τῷ δ' ἤδη δύο μὲν γενεαὶ μερόπων ἀνθρώπων </p>
<p>ἐφθίαθ', οἵ οἱ πρόσθεν ἅμα τράφεν ἠδ' ἐγένοντο </p>
<p>ἐν Πύλῳ ἠγαθέῃ, μετὰ δὲ τριτάτοισιν ἄνασσεν:  </p>
<p>ὅ σφιν ἐὺ φρονέων ἀγορήσατο καὶ μετέειπεν:  </p>
<p>ὦ πόποι ἦ μέγα πένθος Ἀχαιΐδα γαῖαν ἱκάνει:  </p>
<p>ἦ κεν γηθήσαι Πρίαμος Πριάμοιό τε παῖδες </p>
<p>ἄλλοι τε Τρῶες μέγα κεν κεχαροίατο θυμῷ </p>
<p>εἰ σφῶϊν τάδε πάντα πυθοίατο μαρναμένοιϊν, </p>
<p>οἳ περὶ μὲν βουλὴν Δαναῶν, περὶ δ' ἐστὲ μάχεσθαι. </p>
<p>ἀλλὰ πίθεσθ':  ἄμφω δὲ νεωτέρω ἐστὸν ἐμεῖο:  </p>
<p>ἤδη γάρ ποτ' ἐγὼ καὶ ἀρείοσιν ἠέ περ ὑμῖν </p>
<p>ἀνδράσιν ὡμίλησα, καὶ οὔ ποτέ μ' οἵ γ' ἀθέριζον. </p>
<p>οὐ γάρ πω τοίους ἴδον ἀνέρας οὐδὲ ἴδωμαι, </p>
<p>οἷον Πειρίθοόν τε Δρύαντά τε ποιμένα λαῶν </p>
<p>Καινέα τ' Ἐξάδιόν τε καὶ ἀντίθεον Πολύφημον </p>
<p>Θησέα τ' Αἰγεΐδην, ἐπιείκελον ἀθανάτοισιν:  </p>
<p>κάρτιστοι δὴ κεῖνοι ἐπιχθονίων τράφεν ἀνδρῶν:  </p>
<p>κάρτιστοι μὲν ἔσαν καὶ καρτίστοις ἐμάχοντο </p>
<p>φηρσὶν ὀρεσκῴοισι καὶ ἐκπάγλως ἀπόλεσσαν. </p>
<p>καὶ μὲν τοῖσιν ἐγὼ μεθομίλεον ἐκ Πύλου ἐλθὼν </p>
<p>τηλόθεν ἐξ ἀπίης γαίης: καλέσαντο γὰρ αὐτοί:  </p>
<p>καὶ μαχόμην κατ' ἔμ' αὐτὸν ἐγώ:  κείνοισι δ' ἂν οὔ τις </p>
<p>τῶν οἳ νῦν βροτοί εἰσιν ἐπιχθόνιοι μαχέοιτο:  </p>
<p>καὶ μέν μευ βουλέων ξύνιεν πείθοντό τε μύθῳ:  </p>
<p>ἀλλὰ πίθεσθε καὶ ὔμμες, ἐπεὶ πείθεσθαι ἄμεινον:  </p>
<p>μήτε σὺ τόνδ' ἀγαθός περ ἐὼν ἀποαίρεο κούρην, </p>
<p>ἀλλ' ἔα ὥς οἱ πρῶτα δόσαν γέρας υἷες Ἀχαιῶν:  </p>
<p>μήτε σὺ Πηλείδη ἔθελ' ἐριζέμεναι βασιλῆϊ </p>
<p>ἀντιβίην, ἐπεὶ οὔ ποθ' ὁμοίης ἔμμορε τιμῆς </p>
<p>σκηπτοῦχος βασιλεύς, ᾧ τε Ζεὺς κῦδος ἔδωκεν. </p>
<p>εἰ δὲ σὺ καρτερός ἐσσι θεὰ δέ σε γείνατο μήτηρ, </p>
<p>ἀλλ' ὅ γε φέρτερός ἐστιν ἐπεὶ πλεόνεσσιν ἀνάσσει. </p>
<p>Ἀτρεΐδη σὺ δὲ παῦε τεὸν μένος: αὐτὰρ ἔγωγε </p>
<p>λίσσομ' Ἀχιλλῆϊ μεθέμεν χόλον, ὃς μέγα πᾶσιν </p>
<p>ἕρκος Ἀχαιοῖσιν πέλεται πολέμοιο κακοῖο. </p>
<p>τὸν δ' ἀπαμειβόμενος προσέφη κρείων Ἀγαμέμνων:  </p>
<p>ναὶ δὴ ταῦτά γε πάντα γέρον κατὰ μοῖραν ἔειπες: </p>
<p>ἀλλ' ὅδ' ἀνὴρ ἐθέλει περὶ πάντων ἔμμεναι ἄλλων, </p>
<p>πάντων μὲν κρατέειν ἐθέλει, πάντεσσι δ' ἀνάσσειν, </p>
<p>πᾶσι δὲ σημαίνειν, ἅ τιν' οὐ πείσεσθαι ὀΐω:  </p>
<p>εἰ δέ μιν αἰχμητὴν ἔθεσαν θεοὶ αἰὲν ἐόντες </p>
<p>τοὔνεκά οἱ προθέουσιν ὀνείδεα μυθήσασθαι; </p>
<p>τὸν δ' ἄρ' ὑποβλήδην ἠμείβετο δῖος Ἀχιλλεύς: </p>
<p>ἦ γάρ κεν δειλός τε καὶ οὐτιδανὸς καλεοίμην </p>
<p>εἰ δὴ σοὶ πᾶν ἔργον ὑπείξομαι ὅττί κεν εἴπῃς: </p>
<p>ἄλλοισιν δὴ ταῦτ' ἐπιτέλλεο, μὴ γὰρ ἔμοιγε </p>
<p>σήμαιν':  οὐ γὰρ ἔγωγ' ἔτι σοὶ πείσεσθαι ὀΐω. </p>
<p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσι:  </p>
<p>χερσὶ μὲν οὔ τοι ἔγωγε μαχήσομαι εἵνεκα κούρης </p>
<p>οὔτε σοὶ οὔτέ τῳ ἄλλῳ, ἐπεί μ' ἀφέλεσθέ γε δόντες: </p>
<p>τῶν δ' ἄλλων ἅ μοί ἐστι θοῇ παρὰ νηῒ μελαίνῃ </p>
<p>τῶν οὐκ ἄν τι φέροις ἀνελὼν ἀέκοντος ἐμεῖο:  </p>
<p>εἰ δ' ἄγε μὴν πείρησαι ἵνα γνώωσι καὶ οἵδε:  </p>
<p>αἶψά τοι αἷμα κελαινὸν ἐρωήσει περὶ δουρί. </p>
<p>ὣς τώ γ' ἀντιβίοισι μαχεσσαμένω ἐπέεσσιν </p>
<p>ἀνστήτην, λῦσαν δ' ἀγορὴν παρὰ νηυσὶν Ἀχαιῶν:  </p>
<p>Πηλεΐδης μὲν ἐπὶ κλισίας καὶ νῆας ἐΐσας </p>
<p>ἤϊε σύν τε Μενοιτιάδῃ καὶ οἷς ἑτάροισιν:  </p>
<p>Ἀτρεΐδης δ' ἄρα νῆα θοὴν ἅλα δὲ προέρυσσεν, </p>
<p>ἐν δ' ἐρέτας ἔκρινεν ἐείκοσιν, ἐς δ' ἑκατόμβην </p>
<p>βῆσε θεῷ, ἀνὰ δὲ Χρυσηΐδα καλλιπάρῃον </p>
<p>εἷσεν ἄγων:  ἐν δ' ἀρχὸς ἔβη πολύμητις Ὀδυσσεύς. </p>
<p>οἳ μὲν ἔπειτ' ἀναβάντες ἐπέπλεον ὑγρὰ κέλευθα, </p>
<p>λαοὺς δ' Ἀτρεΐδης ἀπολυμαίνεσθαι ἄνωγεν:  </p>
<p>οἳ δ' ἀπελυμαίνοντο καὶ εἰς ἅλα λύματα βάλλον, </p>
<p>ἕρδον δ' Ἀπόλλωνι τεληέσσας ἑκατόμβας </p>
<p>ταύρων ἠδ' αἰγῶν παρὰ θῖν' ἁλὸς ἀτρυγέτοιο:  </p>
<p>κνίση δ' οὐρανὸν ἷκεν ἑλισσομένη περὶ καπνῷ. </p>
<p>ὣς οἳ μὲν τὰ πένοντο κατὰ στρατόν:  οὐδ' Ἀγαμέμνων </p>
<p>λῆγ' ἔριδος τὴν πρῶτον ἐπηπείλησ' Ἀχιλῆϊ, </p>
<p>ἀλλ' ὅ γε Ταλθύβιόν τε καὶ Εὐρυβάτην προσέειπε, </p>
<p>τώ οἱ ἔσαν κήρυκε καὶ ὀτρηρὼ θεράποντε:  </p>
<p>ἔρχεσθον κλισίην Πηληϊάδεω Ἀχιλῆος: </p>
<p>χειρὸς ἑλόντ' ἀγέμεν Βρισηΐδα καλλιπάρῃον:  </p>
<p>εἰ δέ κε μὴ δώῃσιν ἐγὼ δέ κεν αὐτὸς ἕλωμαι </p>
<p>ἐλθὼν σὺν πλεόνεσσι:  τό οἱ καὶ ῥίγιον ἔσται. </p>
<p>ὣς εἰπὼν προΐει, κρατερὸν δ' ἐπὶ μῦθον ἔτελλε:  </p>
<p>τὼ δ' ἀέκοντε βάτην παρὰ θῖν' ἁλὸς ἀτρυγέτοιο, </p>
<p>Μυρμιδόνων δ' ἐπί τε κλισίας καὶ νῆας ἱκέσθην, </p>
<p>τὸν δ' εὗρον παρά τε κλισίῃ καὶ νηῒ μελαίνῃ </p>
<p>ἥμενον:  οὐδ' ἄρα τώ γε ἰδὼν γήθησεν Ἀχιλλεύς. </p>
<p>τὼ μὲν ταρβήσαντε καὶ αἰδομένω βασιλῆα </p>
<p>στήτην, οὐδέ τί μιν προσεφώνεον οὐδ' ἐρέοντο:  </p>
<p>αὐτὰρ ὃ ἔγνω ᾗσιν ἐνὶ φρεσὶ φώνησέν τε:  </p>
<p>χαίρετε κήρυκες Διὸς ἄγγελοι ἠδὲ καὶ ἀνδρῶν, </p>
<p>ἆσσον ἴτ':  οὔ τί μοι ὔμμες ἐπαίτιοι ἀλλ' Ἀγαμέμνων, </p>
<p>ὃ σφῶϊ προΐει Βρισηΐδος εἵνεκα κούρης. </p>
<p>ἀλλ' ἄγε διογενὲς Πατρόκλεες ἔξαγε κούρην </p>
<p>καί σφωϊν δὸς ἄγειν:  τὼ δ' αὐτὼ μάρτυροι ἔστων </p>
<p>πρός τε θεῶν μακάρων πρός τε θνητῶν ἀνθρώπων </p>
<p>καὶ πρὸς τοῦ βασιλῆος ἀπηνέος εἴ ποτε δ' αὖτε </p>
<p>χρειὼ ἐμεῖο γένηται ἀεικέα λοιγὸν ἀμῦναι </p>
<p>τοῖς ἄλλοις: ἦ γὰρ ὅ γ' ὀλοιῇσι φρεσὶ θύει, </p>
<p>οὐδέ τι οἶδε νοῆσαι ἅμα πρόσσω καὶ ὀπίσσω, </p>
<p>ὅππως οἱ παρὰ νηυσὶ σόοι μαχέοιντο Ἀχαιοί. </p>
<p>ὣς φάτο, Πάτροκλος δὲ φίλῳ ἐπεπείθεθ' ἑταίρῳ, </p>
<p>ἐκ δ' ἄγαγε κλισίης Βρισηΐδα καλλιπάρῃον, </p>
<p>δῶκε δ' ἄγειν:  τὼ δ' αὖτις ἴτην παρὰ νῆας Ἀχαιῶν:  </p>
<p>ἣ δ' ἀέκουσ' ἅμα τοῖσι γυνὴ κίεν:  αὐτὰρ Ἀχιλλεὺς </p>
<p>δακρύσας ἑτάρων ἄφαρ ἕζετο νόσφι λιασθείς, </p>
<p>θῖν' ἔφ' ἁλὸς πολιῆς, ὁρόων ἐπ' ἀπείρονα πόντον:  </p>
<p>πολλὰ δὲ μητρὶ φίλῃ ἠρήσατο χεῖρας ὀρεγνύς: </p>
<p>μῆτερ ἐπεί μ' ἔτεκές γε μινυνθάδιόν περ ἐόντα, </p>
<p>τιμήν πέρ μοι ὄφελλεν Ὀλύμπιος ἐγγυαλίξαι </p>
<p>Ζεὺς ὑψιβρεμέτης: νῦν δ' οὐδέ με τυτθὸν ἔτισεν:  </p>
<p>ἦ γάρ μ' Ἀτρεΐδης εὐρὺ κρείων Ἀγαμέμνων </p>
<p>ἠτίμησεν:  ἑλὼν γὰρ ἔχει γέρας αὐτὸς ἀπούρας. </p>
<p>ὣς φάτο δάκρυ χέων, τοῦ δ' ἔκλυε πότνια μήτηρ </p>
<p>ἡμένη ἐν βένθεσσιν ἁλὸς παρὰ πατρὶ γέροντι:  </p>
<p>καρπαλίμως δ' ἀνέδυ πολιῆς ἁλὸς ἠΰτ' ὀμίχλη, </p>
<p>καί ῥα πάροιθ' αὐτοῖο καθέζετο δάκρυ χέοντος, </p>
<p>χειρί τέ μιν κατέρεξεν ἔπος τ' ἔφατ' ἔκ τ' ὀνόμαζε:  </p>
<p>τέκνον τί κλαίεις; τί δέ σε φρένας ἵκετο πένθος; </p>
<p>ἐξαύδα, μὴ κεῦθε νόῳ, ἵνα εἴδομεν ἄμφω. </p>
<p>τὴν δὲ βαρὺ στενάχων προσέφη πόδας ὠκὺς Ἀχιλλεύς: </p>
<p>οἶσθα:  τί ἤ τοι ταῦτα ἰδυίῃ πάντ' ἀγορεύω; </p>
<p>ᾠχόμεθ' ἐς Θήβην ἱερὴν πόλιν Ἠετίωνος, </p>
<p>τὴν δὲ διεπράθομέν τε καὶ ἤγομεν ἐνθάδε πάντα:  </p>
<p>καὶ τὰ μὲν εὖ δάσσαντο μετὰ σφίσιν υἷες Ἀχαιῶν, </p>
<p>ἐκ δ' ἕλον Ἀτρεΐδῃ Χρυσηΐδα καλλιπάρῃον. </p>
<p>Χρύσης δ' αὖθ' ἱερεὺς ἑκατηβόλου Ἀπόλλωνος </p>
<p>ἦλθε θοὰς ἐπὶ νῆας Ἀχαιῶν χαλκοχιτώνων </p>
<p>λυσόμενός τε θύγατρα φέρων τ' ἀπερείσι' ἄποινα, </p>
<p>στέμματ' ἔχων ἐν χερσὶν ἑκηβόλου Ἀπόλλωνος </p>
<p>χρυσέῳ ἀνὰ σκήπτρῳ, καὶ λίσσετο πάντας Ἀχαιούς, </p>
<p>Ἀτρεΐδα δὲ μάλιστα δύω κοσμήτορε λαῶν. </p>
<p>ἔνθ' ἄλλοι μὲν πάντες ἐπευφήμησαν Ἀχαιοὶ </p>
<p>αἰδεῖσθαί θ' ἱερῆα καὶ ἀγλαὰ δέχθαι ἄποινα:  </p>
<p>ἀλλ' οὐκ Ἀτρεΐδῃ Ἀγαμέμνονι ἥνδανε θυμῷ, </p>
<p>ἀλλὰ κακῶς ἀφίει, κρατερὸν δ' ἐπὶ μῦθον ἔτελλε:  </p>
<p>χωόμενος δ' ὁ γέρων πάλιν ᾤχετο:  τοῖο δ' Ἀπόλλων </p>
<p>εὐξαμένου ἤκουσεν, ἐπεὶ μάλα οἱ φίλος ἦεν, </p>
<p>ἧκε δ' ἐπ' Ἀργείοισι κακὸν βέλος: οἳ δέ νυ λαοὶ </p>
<p>θνῇσκον ἐπασσύτεροι, τὰ δ' ἐπῴχετο κῆλα θεοῖο </p>
<p>πάντῃ ἀνὰ στρατὸν εὐρὺν Ἀχαιῶν:  ἄμμι δὲ μάντις </p>
<p>εὖ εἰδὼς ἀγόρευε θεοπροπίας ἑκάτοιο. </p>
<p>αὐτίκ' ἐγὼ πρῶτος κελόμην θεὸν ἱλάσκεσθαι:  </p>
<p>Ἀτρεΐωνα δ' ἔπειτα χόλος λάβεν, αἶψα δ' ἀναστὰς </p>
<p>ἠπείλησεν μῦθον ὃ δὴ τετελεσμένος ἐστί:  </p>
<p>τὴν μὲν γὰρ σὺν νηῒ θοῇ ἑλίκωπες Ἀχαιοὶ </p>
<p>ἐς Χρύσην πέμπουσιν, ἄγουσι δὲ δῶρα ἄνακτι:  </p>
<p>τὴν δὲ νέον κλισίηθεν ἔβαν κήρυκες ἄγοντες </p>
<p>κούρην Βρισῆος τήν μοι δόσαν υἷες Ἀχαιῶν. </p>
<p>ἀλλὰ σὺ εἰ δύνασαί γε περίσχεο παιδὸς ἑῆος: </p>
<p>ἐλθοῦσ' Οὔλυμπον δὲ Δία λίσαι, εἴ ποτε δή τι </p>
<p>ἢ ἔπει ὤνησας κραδίην Διὸς ἠὲ καὶ ἔργῳ. </p>
<p>πολλάκι γάρ σεο πατρὸς ἐνὶ μεγάροισιν ἄκουσα </p>
<p>εὐχομένης ὅτ' ἔφησθα κελαινεφέϊ Κρονίωνι </p>
<p>οἴη ἐν ἀθανάτοισιν ἀεικέα λοιγὸν ἀμῦναι, </p>
<p>ὁππότε μιν ξυνδῆσαι Ὀλύμπιοι ἤθελον ἄλλοι </p>
<p>Ἥρη τ' ἠδὲ Ποσειδάων καὶ Παλλὰς Ἀθήνη:  </p>
<p>ἀλλὰ σὺ τόν γ' ἐλθοῦσα θεὰ ὑπελύσαο δεσμῶν, </p>
<p>ὦχ' ἑκατόγχειρον καλέσασ' ἐς μακρὸν Ὄλυμπον, </p>
<p>ὃν Βριάρεων καλέουσι θεοί, ἄνδρες δέ τε πάντες </p>
<p>Αἰγαίων', ὃ γὰρ αὖτε βίην οὗ πατρὸς ἀμείνων:  </p>
<p>ὅς ῥα παρὰ Κρονίωνι καθέζετο κύδεϊ γαίων:  </p>
<p>τὸν καὶ ὑπέδεισαν μάκαρες θεοὶ οὐδ' ἔτ' ἔδησαν. </p>
<p>τῶν νῦν μιν μνήσασα παρέζεο καὶ λαβὲ γούνων </p>
<p>αἴ κέν πως ἐθέλῃσιν ἐπὶ Τρώεσσιν ἀρῆξαι, </p>
<p>τοὺς δὲ κατὰ πρύμνας τε καὶ ἀμφ' ἅλα ἔλσαι Ἀχαιοὺς </p>
<p>κτεινομένους, ἵνα πάντες ἐπαύρωνται βασιλῆος, </p>
<p>γνῷ δὲ καὶ Ἀτρεΐδης εὐρὺ κρείων Ἀγαμέμνων </p>
<p>ἣν ἄτην ὅ τ' ἄριστον Ἀχαιῶν οὐδὲν ἔτισεν. </p>
<p>τὸν δ' ἠμείβετ' ἔπειτα Θέτις κατὰ δάκρυ χέουσα:  </p>
<p>ὤ μοι τέκνον ἐμόν, τί νύ σ' ἔτρεφον αἰνὰ τεκοῦσα; </p>
<p>αἴθ' ὄφελες παρὰ νηυσὶν ἀδάκρυτος καὶ ἀπήμων </p>
<p>ἧσθαι, ἐπεί νύ τοι αἶσα μίνυνθά περ οὔ τι μάλα δήν:  </p>
<p>νῦν δ' ἅμα τ' ὠκύμορος καὶ ὀϊζυρὸς περὶ πάντων </p>
<p>ἔπλεο:  τώ σε κακῇ αἴσῃ τέκον ἐν μεγάροισι. </p>
<p>τοῦτο δέ τοι ἐρέουσα ἔπος Διὶ τερπικεραύνῳ </p>
<p>εἶμ' αὐτὴ πρὸς Ὄλυμπον ἀγάννιφον αἴ κε πίθηται. </p>
<p>ἀλλὰ σὺ μὲν νῦν νηυσὶ παρήμενος ὠκυπόροισι </p>
<p>μήνι' Ἀχαιοῖσιν, πολέμου δ' ἀποπαύεο πάμπαν:  </p>
<p>Ζεὺς γὰρ ἐς Ὠκεανὸν μετ' ἀμύμονας Αἰθιοπῆας </p>
<p>χθιζὸς ἔβη κατὰ δαῖτα, θεοὶ δ' ἅμα πάντες ἕποντο:  </p>
<p>δωδεκάτῃ δέ τοι αὖτις ἐλεύσεται Οὔλυμπον δέ, </p>
<p>καὶ τότ' ἔπειτά τοι εἶμι Διὸς ποτὶ χαλκοβατὲς δῶ, </p>
<p>καί μιν γουνάσομαι καί μιν πείσεσθαι ὀΐω. </p>
<p>ὣς ἄρα φωνήσασ' ἀπεβήσετο, τὸν δὲ λίπ' αὐτοῦ </p>
<p>χωόμενον κατὰ θυμὸν ἐϋζώνοιο γυναικὸς </p>
<p>τήν ῥα βίῃ ἀέκοντος ἀπηύρων:  αὐτὰρ Ὀδυσσεὺς </p>
<p>ἐς Χρύσην ἵκανεν ἄγων ἱερὴν ἑκατόμβην. </p>
<p>οἳ δ' ὅτε δὴ λιμένος πολυβενθέος ἐντὸς ἵκοντο </p>
<p>ἱστία μὲν στείλαντο, θέσαν δ' ἐν νηῒ μελαίνῃ, </p>
<p>ἱστὸν δ' ἱστοδόκῃ πέλασαν προτόνοισιν ὑφέντες </p>
<p>καρπαλίμως, τὴν δ' εἰς ὅρμον προέρεσσαν ἐρετμοῖς. </p>
<p>ἐκ δ' εὐνὰς ἔβαλον, κατὰ δὲ πρυμνήσι' ἔδησαν:  </p>
<p>ἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης, </p>
<p>ἐκ δ' ἑκατόμβην βῆσαν ἑκηβόλῳ Ἀπόλλωνι:  </p>
<p>ἐκ δὲ Χρυσηῒς νηὸς βῆ ποντοπόροιο. </p>
<p>τὴν μὲν ἔπειτ' ἐπὶ βωμὸν ἄγων πολύμητις Ὀδυσσεὺς </p>
<p>πατρὶ φίλῳ ἐν χερσὶ τίθει καί μιν προσέειπεν:  </p>
<p>ὦ Χρύση, πρό μ' ἔπεμψεν ἄναξ ἀνδρῶν Ἀγαμέμνων </p>
<p>παῖδά τε σοὶ ἀγέμεν, Φοίβῳ θ' ἱερὴν ἑκατόμβην </p>
<p>ῥέξαι ὑπὲρ Δαναῶν ὄφρ' ἱλασόμεσθα ἄνακτα, </p>
<p>ὃς νῦν Ἀργείοισι πολύστονα κήδε' ἐφῆκεν. </p>
<p>ὣς εἰπὼν ἐν χερσὶ τίθει, ὃ δὲ δέξατο χαίρων </p>
<p>παῖδα φίλην:  τοὶ δ' ὦκα θεῷ ἱερὴν ἑκατόμβην </p>
<p>ἑξείης ἔστησαν ἐΰδμητον περὶ βωμόν, </p>
<p>χερνίψαντο δ' ἔπειτα καὶ οὐλοχύτας ἀνέλοντο. </p>
<p>τοῖσιν δὲ Χρύσης μεγάλ' εὔχετο χεῖρας ἀνασχών:  </p>
<p>κλῦθί μευ ἀργυρότοξ', ὃς Χρύσην ἀμφιβέβηκας </p>
<p>Κίλλαν τε ζαθέην Τενέδοιό τε ἶφι ἀνάσσεις: </p>
<p>ἦ μὲν δή ποτ' ἐμεῦ πάρος ἔκλυες εὐξαμένοιο, </p>
<p>τίμησας μὲν ἐμέ, μέγα δ' ἴψαο λαὸν Ἀχαιῶν:  </p>
<p>ἠδ' ἔτι καὶ νῦν μοι τόδ' ἐπικρήηνον ἐέλδωρ:  </p>
<p>ἤδη νῦν Δαναοῖσιν ἀεικέα λοιγὸν ἄμυνον. </p>
<p>ὣς ἔφατ' εὐχόμενος, τοῦ δ' ἔκλυε Φοῖβος Ἀπόλλων. </p>
<p>αὐτὰρ ἐπεί ῥ' εὔξαντο καὶ οὐλοχύτας προβάλοντο, </p>
<p>αὐέρυσαν μὲν πρῶτα καὶ ἔσφαξαν καὶ ἔδειραν, </p>
<p>μηρούς τ' ἐξέταμον κατά τε κνίσῃ ἐκάλυψαν </p>
<p>δίπτυχα ποιήσαντες, ἐπ' αὐτῶν δ' ὠμοθέτησαν:  </p>
<p>καῖε δ' ἐπὶ σχίζῃς ὁ γέρων, ἐπὶ δ' αἴθοπα οἶνον </p>
<p>λεῖβε:  νέοι δὲ παρ' αὐτὸν ἔχον πεμπώβολα χερσίν. </p>
<p>αὐτὰρ ἐπεὶ κατὰ μῆρε κάη καὶ σπλάγχνα πάσαντο, </p>
<p>μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν, </p>
<p>ὤπτησάν τε περιφραδέως, ἐρύσαντό τε πάντα. </p>
<p>αὐτὰρ ἐπεὶ παύσαντο πόνου τετύκοντό τε δαῖτα </p>
<p>δαίνυντ', οὐδέ τι θυμὸς ἐδεύετο δαιτὸς ἐΐσης. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>κοῦροι μὲν κρητῆρας ἐπεστέψαντο ποτοῖο, </p>
<p>νώμησαν δ' ἄρα πᾶσιν ἐπαρξάμενοι δεπάεσσιν:  </p>
<p>οἳ δὲ πανημέριοι μολπῇ θεὸν ἱλάσκοντο </p>
<p>καλὸν ἀείδοντες παιήονα κοῦροι Ἀχαιῶν </p>
<p>μέλποντες ἑκάεργον:  ὃ δὲ φρένα τέρπετ' ἀκούων. </p>
<p>ἦμος δ' ἠέλιος κατέδυ καὶ ἐπὶ κνέφας ἦλθε, </p>
<p>δὴ τότε κοιμήσαντο παρὰ πρυμνήσια νηός: </p>
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>καὶ τότ' ἔπειτ' ἀνάγοντο μετὰ στρατὸν εὐρὺν Ἀχαιῶν:  </p>
<p>τοῖσιν δ' ἴκμενον οὖρον ἵει ἑκάεργος Ἀπόλλων:  </p>
<p>οἳ δ' ἱστὸν στήσαντ' ἀνά θ' ἱστία λευκὰ πέτασσαν, </p>
<p>ἐν δ' ἄνεμος πρῆσεν μέσον ἱστίον, ἀμφὶ δὲ κῦμα </p>
<p>στείρῃ πορφύρεον μεγάλ' ἴαχε νηὸς ἰούσης: </p>
<p>ἣ δ' ἔθεεν κατὰ κῦμα διαπρήσσουσα κέλευθον. </p>
<p>αὐτὰρ ἐπεί ῥ' ἵκοντο κατὰ στρατὸν εὐρὺν Ἀχαιῶν, </p>
<p>νῆα μὲν οἵ γε μέλαιναν ἐπ' ἠπείροιο ἔρυσσαν </p>
<p>ὑψοῦ ἐπὶ ψαμάθοις, ὑπὸ δ' ἕρματα μακρὰ τάνυσσαν:  </p>
<p>αὐτοὶ δ' ἐσκίδναντο κατὰ κλισίας τε νέας τε. </p>
<p>αὐτὰρ ὃ μήνιε νηυσὶ παρήμενος ὠκυπόροισι </p>
<p>διογενὴς Πηλῆος υἱὸς πόδας ὠκὺς Ἀχιλλεύς: </p>
<p>οὔτέ ποτ' εἰς ἀγορὴν πωλέσκετο κυδιάνειραν </p>
<p>οὔτέ ποτ' ἐς πόλεμον, ἀλλὰ φθινύθεσκε φίλον κῆρ </p>
<p>αὖθι μένων, ποθέεσκε δ' ἀϋτήν τε πτόλεμόν τε. </p>
<p>ἀλλ' ὅτε δή ῥ' ἐκ τοῖο δυωδεκάτη γένετ' ἠώς, </p>
<p>καὶ τότε δὴ πρὸς Ὄλυμπον ἴσαν θεοὶ αἰὲν ἐόντες </p>
<p>πάντες ἅμα, Ζεὺς δ' ἦρχε:  Θέτις δ' οὐ λήθετ' ἐφετμέων </p>
<p>παιδὸς ἑοῦ, ἀλλ' ἥ γ' ἀνεδύσετο κῦμα θαλάσσης. </p>
<p>ἠερίη δ' ἀνέβη μέγαν οὐρανὸν Οὔλυμπόν τε. </p>
<p>εὗρεν δ' εὐρύοπα Κρονίδην ἄτερ ἥμενον ἄλλων </p>
<p>ἀκροτάτῃ κορυφῇ πολυδειράδος Οὐλύμποιο:  </p>
<p>καί ῥα πάροιθ' αὐτοῖο καθέζετο, καὶ λάβε γούνων </p>
<p>σκαιῇ, δεξιτερῇ δ' ἄρ' ὑπ' ἀνθερεῶνος ἑλοῦσα </p>
<p>λισσομένη προσέειπε Δία Κρονίωνα ἄνακτα:  </p>
<p>Ζεῦ πάτερ εἴ ποτε δή σε μετ' ἀθανάτοισιν ὄνησα </p>
<p>ἢ ἔπει ἢ ἔργῳ, τόδε μοι κρήηνον ἐέλδωρ:  </p>
<p>τίμησόν μοι υἱὸν ὃς ὠκυμορώτατος ἄλλων </p>
<p>ἔπλετ':  ἀτάρ μιν νῦν γε ἄναξ ἀνδρῶν Ἀγαμέμνων </p>
<p>ἠτίμησεν:  ἑλὼν γὰρ ἔχει γέρας αὐτὸς ἀπούρας. </p>
<p>ἀλλὰ σύ πέρ μιν τῖσον Ὀλύμπιε μητίετα Ζεῦ:  </p>
<p>τόφρα δ' ἐπὶ Τρώεσσι τίθει κράτος ὄφρ' ἂν Ἀχαιοὶ </p>
<p>υἱὸν ἐμὸν τίσωσιν ὀφέλλωσίν τέ ἑ τιμῇ. </p>
<p>ὣς φάτο:  τὴν δ' οὔ τι προσέφη νεφεληγερέτα Ζεύς, </p>
<p>ἀλλ' ἀκέων δὴν ἧστο:  Θέτις δ' ὡς ἥψατο γούνων </p>
<p>ὣς ἔχετ' ἐμπεφυυῖα, καὶ εἴρετο δεύτερον αὖτις: </p>
<p>νημερτὲς μὲν δή μοι ὑπόσχεο καὶ κατάνευσον </p>
<p>ἢ ἀπόειπ', ἐπεὶ οὔ τοι ἔπι δέος, ὄφρ' ἐῢ εἰδέω </p>
<p>ὅσσον ἐγὼ μετὰ πᾶσιν ἀτιμοτάτη θεός εἰμι. </p>
<p>τὴν δὲ μέγ' ὀχθήσας προσέφη νεφεληγερέτα Ζεύς: </p>
<p>ἦ δὴ λοίγια ἔργ' ὅ τέ μ' ἐχθοδοπῆσαι ἐφήσεις </p>
<p>Ἥρῃ ὅτ' ἄν μ' ἐρέθῃσιν ὀνειδείοις ἐπέεσσιν:  </p>
<p>ἣ δὲ καὶ αὔτως μ' αἰεὶ ἐν ἀθανάτοισι θεοῖσι </p>
<p>νεικεῖ, καί τέ μέ φησι μάχῃ Τρώεσσιν ἀρήγειν. </p>
<p>ἀλλὰ σὺ μὲν νῦν αὖτις ἀπόστιχε μή τι νοήσῃ </p>
<p>Ἥρη:  ἐμοὶ δέ κε ταῦτα μελήσεται ὄφρα τελέσσω:  </p>
<p>εἰ δ' ἄγε τοι κεφαλῇ κατανεύσομαι ὄφρα πεποίθῃς: </p>
<p>τοῦτο γὰρ ἐξ ἐμέθεν γε μετ' ἀθανάτοισι μέγιστον </p>
<p>τέκμωρ:  οὐ γὰρ ἐμὸν παλινάγρετον οὐδ' ἀπατηλὸν </p>
<p>οὐδ' ἀτελεύτητον ὅ τί κεν κεφαλῇ κατανεύσω. </p>
<p>ἦ καὶ κυανέῃσιν ἐπ' ὀφρύσι νεῦσε Κρονίων:  </p>
<p>ἀμβρόσιαι δ' ἄρα χαῖται ἐπερρώσαντο ἄνακτος </p>
<p>κρατὸς ἀπ' ἀθανάτοιο:  μέγαν δ' ἐλέλιξεν Ὄλυμπον. </p>
<p>τώ γ' ὣς βουλεύσαντε διέτμαγεν:  ἣ μὲν ἔπειτα </p>
<p>εἰς ἅλα ἆλτο βαθεῖαν ἀπ' αἰγλήεντος Ὀλύμπου, </p>
<p>Ζεὺς δὲ ἑὸν πρὸς δῶμα:  θεοὶ δ' ἅμα πάντες ἀνέσταν </p>
<p>ἐξ ἑδέων σφοῦ πατρὸς ἐναντίον:  οὐδέ τις ἔτλη </p>
<p>μεῖναι ἐπερχόμενον, ἀλλ' ἀντίοι ἔσταν ἅπαντες. </p>
<p>ὣς ὃ μὲν ἔνθα καθέζετ' ἐπὶ θρόνου:  οὐδέ μιν Ἥρη </p>
<p>ἠγνοίησεν ἰδοῦσ' ὅτι οἱ συμφράσσατο βουλὰς </p>
<p>ἀργυρόπεζα Θέτις θυγάτηρ ἁλίοιο γέροντος. </p>
<p>αὐτίκα κερτομίοισι Δία Κρονίωνα προσηύδα:  </p>
<p>τίς δ' αὖ τοι δολομῆτα θεῶν συμφράσσατο βουλάς; </p>
<p>αἰεί τοι φίλον ἐστὶν ἐμεῦ ἀπὸ νόσφιν ἐόντα </p>
<p>κρυπτάδια φρονέοντα δικαζέμεν:  οὐδέ τί πώ μοι </p>
<p>πρόφρων τέτληκας εἰπεῖν ἔπος ὅττι νοήσῃς. </p>
<p>τὴν δ' ἠμείβετ' ἔπειτα πατὴρ ἀνδρῶν τε θεῶν τε:  </p>
<p>Ἥρη μὴ δὴ πάντας ἐμοὺς ἐπιέλπεο μύθους </p>
<p>εἰδήσειν:  χαλεποί τοι ἔσοντ' ἀλόχῳ περ ἐούσῃ:  </p>
<p>ἀλλ' ὃν μέν κ' ἐπιεικὲς ἀκουέμεν οὔ τις ἔπειτα </p>
<p>οὔτε θεῶν πρότερος τὸν εἴσεται οὔτ' ἀνθρώπων:  </p>
<p>ὃν δέ κ' ἐγὼν ἀπάνευθε θεῶν ἐθέλωμι νοῆσαι </p>
<p>μή τι σὺ ταῦτα ἕκαστα διείρεο μηδὲ μετάλλα. </p>
<p>τὸν δ' ἠμείβετ' ἔπειτα βοῶπις πότνια Ἥρη:  </p>
<p>αἰνότατε Κρονίδη ποῖον τὸν μῦθον ἔειπες; </p>
<p>καὶ λίην σε πάρος γ' οὔτ' εἴρομαι οὔτε μεταλλῶ, </p>
<p>ἀλλὰ μάλ' εὔκηλος τὰ φράζεαι ἅσσ' ἐθέλῃσθα. </p>
<p>νῦν δ' αἰνῶς δείδοικα κατὰ φρένα μή σε παρείπῃ </p>
<p>ἀργυρόπεζα Θέτις θυγάτηρ ἁλίοιο γέροντος: </p>
<p>ἠερίη γὰρ σοί γε παρέζετο καὶ λάβε γούνων:  </p>
<p>τῇ σ' ὀΐω κατανεῦσαι ἐτήτυμον ὡς Ἀχιλῆα </p>
<p>τιμήσῃς, ὀλέσῃς δὲ πολέας ἐπὶ νηυσὶν Ἀχαιῶν. </p>
<p>τὴν δ' ἀπαμειβόμενος προσέφη νεφεληγερέτα Ζεύς: </p>
<p>δαιμονίη αἰεὶ μὲν ὀΐεαι οὐδέ σε λήθω:  </p>
<p>πρῆξαι δ' ἔμπης οὔ τι δυνήσεαι, ἀλλ' ἀπὸ θυμοῦ </p>
<p>μᾶλλον ἐμοὶ ἔσεαι:  τὸ δέ τοι καὶ ῥίγιον ἔσται. </p>
<p>εἰ δ' οὕτω τοῦτ' ἐστὶν ἐμοὶ μέλλει φίλον εἶναι:  </p>
<p>ἀλλ' ἀκέουσα κάθησο, ἐμῷ δ' ἐπιπείθεο μύθῳ, </p>
<p>μή νύ τοι οὐ χραίσμωσιν ὅσοι θεοί εἰσ' ἐν Ὀλύμπῳ </p>
<p>ἆσσον ἰόνθ', ὅτε κέν τοι ἀάπτους χεῖρας ἐφείω. </p>
<p>ὣς ἔφατ' ἔδεισεν δὲ βοῶπις πότνια Ἥρη, </p>
<p>καί ῥ' ἀκέουσα καθῆστο ἐπιγνάμψασα φίλον κῆρ:  </p>
<p>ὄχθησαν δ' ἀνὰ δῶμα Διὸς θεοὶ Οὐρανίωνες: </p>
<p>τοῖσιν δ' Ἥφαιστος κλυτοτέχνης ἦρχ' ἀγορεύειν </p>
<p>μητρὶ φίλῃ ἐπίηρα φέρων λευκωλένῳ Ἥρῃ:  </p>
<p>ἦ δὴ λοίγια ἔργα τάδ' ἔσσεται οὐδ' ἔτ' ἀνεκτά, </p>
<p>εἰ δὴ σφὼ ἕνεκα θνητῶν ἐριδαίνετον ὧδε, </p>
<p>ἐν δὲ θεοῖσι κολῳὸν ἐλαύνετον:  οὐδέ τι δαιτὸς </p>
<p>ἐσθλῆς ἔσσεται ἦδος, ἐπεὶ τὰ χερείονα νικᾷ. </p>
<p>μητρὶ δ' ἐγὼ παράφημι καὶ αὐτῇ περ νοεούσῃ </p>
<p>πατρὶ φίλῳ ἐπίηρα φέρειν Διί, ὄφρα μὴ αὖτε </p>
<p>νεικείῃσι πατήρ, σὺν δ' ἡμῖν δαῖτα ταράξῃ. </p>
<p>εἴ περ γάρ κ' ἐθέλῃσιν Ὀλύμπιος ἀστεροπητὴς </p>
<p>ἐξ ἑδέων στυφελίξαι:  ὃ γὰρ πολὺ φέρτατός ἐστιν. </p>
<p>ἀλλὰ σὺ τὸν ἐπέεσσι καθάπτεσθαι μαλακοῖσιν:  </p>
<p>αὐτίκ' ἔπειθ' ἵλαος Ὀλύμπιος ἔσσεται ἡμῖν. </p>
<p>ὣς ἄρ' ἔφη καὶ ἀναΐξας δέπας ἀμφικύπελλον </p>
<p>μητρὶ φίλῃ ἐν χειρὶ τίθει καί μιν προσέειπε:  </p>
<p>τέτλαθι μῆτερ ἐμή, καὶ ἀνάσχεο κηδομένη περ, </p>
<p>μή σε φίλην περ ἐοῦσαν ἐν ὀφθαλμοῖσιν ἴδωμαι </p>
<p>θεινομένην, τότε δ' οὔ τι δυνήσομαι ἀχνύμενός περ </p>
<p>χραισμεῖν:  ἀργαλέος γὰρ Ὀλύμπιος ἀντιφέρεσθαι:  </p>
<p>ἤδη γάρ με καὶ ἄλλοτ' ἀλεξέμεναι μεμαῶτα </p>
<p>ῥῖψε ποδὸς τεταγὼν ἀπὸ βηλοῦ θεσπεσίοιο, </p>
<p>πᾶν δ' ἦμαρ φερόμην, ἅμα δ' ἠελίῳ καταδύντι </p>
<p>κάππεσον ἐν Λήμνῳ, ὀλίγος δ' ἔτι θυμὸς ἐνῆεν:  </p>
<p>ἔνθά με Σίντιες ἄνδρες ἄφαρ κομίσαντο πεσόντα. </p>
<p>ὣς φάτο, μείδησεν δὲ θεὰ λευκώλενος Ἥρη, </p>
<p>μειδήσασα δὲ παιδὸς ἐδέξατο χειρὶ κύπελλον:  </p>
<p>αὐτὰρ ὃ τοῖς ἄλλοισι θεοῖς ἐνδέξια πᾶσιν </p>
<p>οἰνοχόει γλυκὺ νέκταρ ἀπὸ κρητῆρος ἀφύσσων:  </p>
<p>ἄσβεστος δ' ἄρ' ἐνῶρτο γέλως μακάρεσσι θεοῖσιν </p>
<p>ὡς ἴδον Ἥφαιστον διὰ δώματα ποιπνύοντα. </p>
<p>ὣς τότε μὲν πρόπαν ἦμαρ ἐς ἠέλιον καταδύντα </p>
<p>δαίνυντ', οὐδέ τι θυμὸς ἐδεύετο δαιτὸς ἐΐσης, </p>
<p>οὐ μὲν φόρμιγγος περικαλλέος ἣν ἔχ' Ἀπόλλων, </p>
<p>Μουσάων θ' αἳ ἄειδον ἀμειβόμεναι ὀπὶ καλῇ. </p>
<p>αὐτὰρ ἐπεὶ κατέδυ λαμπρὸν φάος ἠελίοιο, </p>
<p>οἳ μὲν κακκείοντες ἔβαν οἶκον δὲ ἕκαστος, </p>
<p>ἧχι ἑκάστῳ δῶμα περικλυτὸς ἀμφιγυήεις </p>
<p>Ἥφαιστος ποίησεν ἰδυίῃσι πραπίδεσσι:  </p>
<p>Ζεὺς δὲ πρὸς ὃν λέχος ἤϊ' Ὀλύμπιος ἀστεροπητής, </p>
<p>ἔνθα πάρος κοιμᾶθ' ὅτε μιν γλυκὺς ὕπνος ἱκάνοι:  </p>
<p>ἔνθα καθεῦδ' ἀναβάς, παρὰ δὲ χρυσόθρονος Ἥρη. </p></div1>
<div1 lines="877" n="2">
<p>ἄλλοι μέν ῥα θεοί τε καὶ ἀνέρες ἱπποκορυσταὶ </p>
<p>εὗδον παννύχιοι, Δία δ' οὐκ ἔχε νήδυμος ὕπνος, </p>
<p>ἀλλ' ὅ γε μερμήριζε κατὰ φρένα ὡς Ἀχιλῆα </p>
<p>τιμήσῃ, ὀλέσῃ δὲ πολέας ἐπὶ νηυσὶν Ἀχαιῶν. </p>
<p>ἥδε δέ οἱ κατὰ θυμὸν ἀρίστη φαίνετο βουλή, </p>
<p>πέμψαι ἐπ' Ἀτρεΐδῃ Ἀγαμέμνονι οὖλον ὄνειρον:  </p>
<p>καί μιν φωνήσας ἔπεα πτερόεντα προσηύδα:  </p>
<p>βάσκ' ἴθι οὖλε ὄνειρε θοὰς ἐπὶ νῆας Ἀχαιῶν:  </p>
<p>ἐλθὼν ἐς κλισίην Ἀγαμέμνονος Ἀτρεΐδαο </p>
<p>πάντα μάλ' ἀτρεκέως ἀγορευέμεν ὡς ἐπιτέλλω:  </p>
<p>θωρῆξαί ἑ κέλευε κάρη κομόωντας Ἀχαιοὺς </p>
<p>πανσυδίῃ:  νῦν γάρ κεν ἕλοι πόλιν εὐρυάγυιαν </p>
<p>Τρώων:  οὐ γὰρ ἔτ' ἀμφὶς Ὀλύμπια δώματ' ἔχοντες </p>
<p>ἀθάνατοι φράζονται:  ἐπέγναμψεν γὰρ ἅπαντας </p>
<p>Ἥρη λισσομένη, Τρώεσσι δὲ κήδε' ἐφῆπται. </p>
<p>ὣς φάτο, βῆ δ' ἄρ' ὄνειρος ἐπεὶ τὸν μῦθον ἄκουσε:  </p>
<p>καρπαλίμως δ' ἵκανε θοὰς ἐπὶ νῆας Ἀχαιῶν, </p>
<p>βῆ δ' ἄρ' ἐπ' Ἀτρεΐδην Ἀγαμέμνονα:  τὸν δὲ κίχανεν </p>
<p>εὕδοντ' ἐν κλισίῃ, περὶ δ' ἀμβρόσιος κέχυθ' ὕπνος. </p>
<p>στῆ δ' ἄρ' ὑπὲρ κεφαλῆς Νηληΐῳ υἷι ἐοικώς </p>
<p>Νέστορι, τόν ῥα μάλιστα γερόντων τῖ' Ἀγαμέμνων:  </p>
<p>τῷ μιν ἐεισάμενος προσεφώνεε θεῖος ὄνειρος: </p>
<p>εὕδεις Ἀτρέος υἱὲ δαΐφρονος ἱπποδάμοιο:  </p>
<p>οὐ χρὴ παννύχιον εὕδειν βουληφόρον ἄνδρα </p>
<p>ᾧ λαοί τ' ἐπιτετράφαται καὶ τόσσα μέμηλε:  </p>
<p>νῦν δ' ἐμέθεν ξύνες ὦκα:  Διὸς δέ τοι ἄγγελός εἰμι, </p>
<p>ὃς σεῦ ἄνευθεν ἐὼν μέγα κήδεται ἠδ' ἐλεαίρει. </p>
<p>θωρῆξαί σε κέλευσε κάρη κομόωντας Ἀχαιοὺς </p>
<p>πανσυδίῃ:  νῦν γάρ κεν ἕλοις πόλιν εὐρυάγυιαν </p>
<p>Τρώων:  οὐ γὰρ ἔτ' ἀμφὶς Ὀλύμπια δώματ' ἔχοντες </p>
<p>ἀθάνατοι φράζονται:  ἐπέγναμψεν γὰρ ἅπαντας </p>
<p>Ἥρη λισσομένη, Τρώεσσι δὲ κήδε' ἐφῆπται </p>
<p>ἐκ Διός: ἀλλὰ σὺ σῇσιν ἔχε φρεσί, μηδέ σε λήθη </p>
<p>αἱρείτω εὖτ' ἄν σε μελίφρων ὕπνος ἀνήῃ. </p>
<p>ὣς ἄρα φωνήσας ἀπεβήσετο, τὸν δὲ λίπ' αὐτοῦ </p>
<p>τὰ φρονέοντ' ἀνὰ θυμὸν ἅ ῥ' οὐ τελέεσθαι ἔμελλον:  </p>
<p>φῆ γὰρ ὅ γ' αἱρήσειν Πριάμου πόλιν ἤματι κείνῳ </p>
<p>νήπιος, οὐδὲ τὰ ᾔδη ἅ ῥα Ζεὺς μήδετο ἔργα:  </p>
<p>θήσειν γὰρ ἔτ' ἔμελλεν ἐπ' ἄλγεά τε στοναχάς τε </p>
<p>Τρωσί τε καὶ Δαναοῖσι διὰ κρατερὰς ὑσμίνας. </p>
<p>ἔγρετο δ' ἐξ ὕπνου, θείη δέ μιν ἀμφέχυτ' ὀμφή:  </p>
<p>ἕζετο δ' ὀρθωθείς, μαλακὸν δ' ἔνδυνε χιτῶνα </p>
<p>καλὸν νηγάτεον, περὶ δὲ μέγα βάλλετο φᾶρος: </p>
<p>ποσσὶ δ' ὑπὸ λιπαροῖσιν ἐδήσατο καλὰ πέδιλα, </p>
<p>ἀμφὶ δ' ἄρ' ὤμοισιν βάλετο ξίφος ἀργυρόηλον:  </p>
<p>εἵλετο δὲ σκῆπτρον πατρώϊον ἄφθιτον αἰεὶ </p>
<p>σὺν τῷ ἔβη κατὰ νῆας Ἀχαιῶν χαλκοχιτώνων:  </p>
<p>ἠὼς μέν ῥα θεὰ προσεβήσετο μακρὸν Ὄλυμπον </p>
<p>Ζηνὶ φόως ἐρέουσα καὶ ἄλλοις ἀθανάτοισιν:  </p>
<p>αὐτὰρ ὃ κηρύκεσσι λιγυφθόγγοισι κέλευσε </p>
<p>κηρύσσειν ἀγορὴν δὲ κάρη κομόωντας Ἀχαιούς: </p>
<p>οἳ μὲν ἐκήρυσσον, τοὶ δ' ἠγείροντο μάλ' ὦκα:  </p>
<p>βουλὴν δὲ πρῶτον μεγαθύμων ἷζε γερόντων </p>
<p>Νεστορέῃ παρὰ νηῒ Πυλοιγενέος βασιλῆος: </p>
<p>τοὺς ὅ γε συγκαλέσας πυκινὴν ἀρτύνετο βουλήν:  </p>
<p>κλῦτε φίλοι:  θεῖός μοι ἐνύπνιον ἦλθεν ὄνειρος </p>
<p>ἀμβροσίην διὰ νύκτα:  μάλιστα δὲ Νέστορι δίῳ </p>
<p>εἶδός τε μέγεθός τε φυήν τ' ἄγχιστα ἐῴκει:  </p>
<p>στῆ δ' ἄρ' ὑπὲρ κεφαλῆς καί με πρὸς μῦθον ἔειπεν:  </p>
<p>εὕδεις Ἀτρέος υἱὲ δαΐφρονος ἱπποδάμοιο:  </p>
<p>οὐ χρὴ παννύχιον εὕδειν βουληφόρον ἄνδρα, </p>
<p>ᾧ λαοί τ' ἐπιτετράφαται καὶ τόσσα μέμηλε:  </p>
<p>νῦν δ' ἐμέθεν ξύνες ὦκα:  Διὸς δέ τοι ἄγγελός εἰμι, </p>
<p>ὃς σεῦ ἄνευθεν ἐὼν μέγα κήδεται ἠδ' ἐλεαίρει:  </p>
<p>θωρῆξαί σε κέλευσε κάρη κομόωντας Ἀχαιοὺς </p>
<p>πανσυδίῃ:  νῦν γάρ κεν ἕλοις πόλιν εὐρυάγυιαν </p>
<p>Τρώων:  οὐ γὰρ ἔτ' ἀμφὶς Ὀλύμπια δώματ' ἔχοντες </p>
<p>ἀθάνατοι φράζονται:  ἐπέγναμψεν γὰρ ἅπαντας </p>
<p>Ἥρη λισσομένη, Τρώεσσι δὲ κήδε' ἐφῆπται </p>
<p>ἐκ Διός: ἀλλὰ σὺ σῇσιν ἔχε φρεσίν:  ὣς ὃ μὲν εἰπὼν </p>
<p>ᾤχετ' ἀποπτάμενος, ἐμὲ δὲ γλυκὺς ὕπνος ἀνῆκεν. </p>
<p>ἀλλ' ἄγετ' αἴ κέν πως θωρήξομεν υἷας Ἀχαιῶν:  </p>
<p>πρῶτα δ' ἐγὼν ἔπεσιν πειρήσομαι, ἣ θέμις ἐστί, </p>
<p>καὶ φεύγειν σὺν νηυσὶ πολυκλήϊσι κελεύσω:  </p>
<p>ὑμεῖς δ' ἄλλοθεν ἄλλος ἐρητύειν ἐπέεσσιν. </p>
<p>ἤτοι ὅ γ' ὣς εἰπὼν κατ' ἄρ' ἕζετο, τοῖσι δ' ἀνέστη </p>
<p>Νέστωρ, ὅς ῥα Πύλοιο ἄναξ ἦν ἠμαθόεντος, </p>
<p>ὅ σφιν ἐὺ φρονέων ἀγορήσατο καὶ μετέειπεν:  </p>
<p>ὦ φίλοι Ἀργείων ἡγήτορες ἠδὲ μέδοντες </p>
<p>εἰ μέν τις τὸν ὄνειρον Ἀχαιῶν ἄλλος ἔνισπε </p>
<p>ψεῦδός κεν φαῖμεν καὶ νοσφιζοίμεθα μᾶλλον:  </p>
<p>νῦν δ' ἴδεν ὃς μέγ' ἄριστος Ἀχαιῶν εὔχεται εἶναι:  </p>
<p>ἀλλ' ἄγετ' αἴ κέν πως θωρήξομεν υἷας Ἀχαιῶν. </p>
<p>ὣς ἄρα φωνήσας βουλῆς ἐξῆρχε νέεσθαι, </p>
<p>οἳ δ' ἐπανέστησαν πείθοντό τε ποιμένι λαῶν </p>
<p>σκηπτοῦχοι βασιλῆες: ἐπεσσεύοντο δὲ λαοί. </p>
<p>ἠΰτε ἔθνεα εἶσι μελισσάων ἁδινάων </p>
<p>πέτρης ἐκ γλαφυρῆς αἰεὶ νέον ἐρχομενάων, </p>
<p>βοτρυδὸν δὲ πέτονται ἐπ' ἄνθεσιν εἰαρινοῖσιν:  </p>
<p>αἳ μέν τ' ἔνθα ἅλις πεποτήαται, αἳ δέ τε ἔνθα:  </p>
<p>ὣς τῶν ἔθνεα πολλὰ νεῶν ἄπο καὶ κλισιάων </p>
<p>ἠϊόνος προπάροιθε βαθείης ἐστιχόωντο </p>
<p>ἰλαδὸν εἰς ἀγορήν:  μετὰ δέ σφισιν ὄσσα δεδήει </p>
<p>ὀτρύνουσ' ἰέναι Διὸς ἄγγελος: οἳ δ' ἀγέροντο. </p>
<p>τετρήχει δ' ἀγορή, ὑπὸ δὲ στεναχίζετο γαῖα </p>
<p>λαῶν ἱζόντων, ὅμαδος δ' ἦν:  ἐννέα δέ σφεας </p>
<p>κήρυκες βοόωντες ἐρήτυον, εἴ ποτ' ἀϋτῆς </p>
<p>σχοίατ', ἀκούσειαν δὲ διοτρεφέων βασιλήων. </p>
<p>σπουδῇ δ' ἕζετο λαός, ἐρήτυθεν δὲ καθ' ἕδρας </p>
<p>παυσάμενοι κλαγγῆς: ἀνὰ δὲ κρείων Ἀγαμέμνων </p>
<p>ἔστη σκῆπτρον ἔχων τὸ μὲν Ἥφαιστος κάμε τεύχων. </p>
<p>Ἥφαιστος μὲν δῶκε Διὶ Κρονίωνι ἄνακτι, </p>
<p>αὐτὰρ ἄρα Ζεὺς δῶκε διακτόρῳ ἀργεϊφόντῃ:  </p>
<p>Ἑρμείας δὲ ἄναξ δῶκεν Πέλοπι πληξίππῳ, </p>
<p>αὐτὰρ ὃ αὖτε Πέλοψ δῶκ' Ἀτρέϊ ποιμένι λαῶν, </p>
<p>Ἀτρεὺς δὲ θνῄσκων ἔλιπεν πολύαρνι Θυέστῃ, </p>
<p>αὐτὰρ ὃ αὖτε Θυέστ' Ἀγαμέμνονι λεῖπε φορῆναι, </p>
<p>πολλῇσιν νήσοισι καὶ Ἄργεϊ παντὶ ἀνάσσειν. </p>
<p>τῷ ὅ γ' ἐρεισάμενος ἔπε' Ἀργείοισι μετηύδα:  </p>
<p>ὦ φίλοι ἥρωες Δαναοὶ θεράποντες Ἄρηος </p>
<p>Ζεύς με μέγα Κρονίδης ἄτῃ ἐνέδησε βαρείῃ, </p>
<p>σχέτλιος, ὃς πρὶν μέν μοι ὑπέσχετο καὶ κατένευσεν </p>
<p>Ἴλιον ἐκπέρσαντ' εὐτείχεον ἀπονέεσθαι, </p>
<p>νῦν δὲ κακὴν ἀπάτην βουλεύσατο, καί με κελεύει </p>
<p>δυσκλέα Ἄργος ἱκέσθαι, ἐπεὶ πολὺν ὤλεσα λαόν. </p>
<p>οὕτω που Διὶ μέλλει ὑπερμενέϊ φίλον εἶναι, </p>
<p>ὃς δὴ πολλάων πολίων κατέλυσε κάρηνα </p>
<p>ἠδ' ἔτι καὶ λύσει:  τοῦ γὰρ κράτος ἐστὶ μέγιστον. </p>
<p>αἰσχρὸν γὰρ τόδε γ' ἐστὶ καὶ ἐσσομένοισι πυθέσθαι </p>
<p>μὰψ οὕτω τοιόνδε τοσόνδε τε λαὸν Ἀχαιῶν </p>
<p>ἄπρηκτον πόλεμον πολεμίζειν ἠδὲ μάχεσθαι </p>
<p>ἀνδράσι παυροτέροισι, τέλος δ' οὔ πώ τι πέφανται:  </p>
<p>εἴ περ γάρ κ' ἐθέλοιμεν Ἀχαιοί τε Τρῶές τε </p>
<p>ὅρκια πιστὰ ταμόντες ἀριθμηθήμεναι ἄμφω, </p>
<p>Τρῶας μὲν λέξασθαι ἐφέστιοι ὅσσοι ἔασιν, </p>
<p>ἡμεῖς δ' ἐς δεκάδας διακοσμηθεῖμεν Ἀχαιοί, </p>
<p>Τρώων δ' ἄνδρα ἕκαστοι ἑλοίμεθα οἰνοχοεύειν, </p>
<p>πολλαί κεν δεκάδες δευοίατο οἰνοχόοιο. </p>
<p>τόσσον ἐγώ φημι πλέας ἔμμεναι υἷας Ἀχαιῶν </p>
<p>Τρώων, οἳ ναίουσι κατὰ πτόλιν:  ἀλλ' ἐπίκουροι </p>
<p>πολλέων ἐκ πολίων ἐγχέσπαλοι ἄνδρες ἔασιν, </p>
<p>οἵ με μέγα πλάζουσι καὶ οὐκ εἰῶσ' ἐθέλοντα </p>
<p>Ἰλίου ἐκπέρσαι εὖ ναιόμενον πτολίεθρον. </p>
<p>ἐννέα δὴ βεβάασι Διὸς μεγάλου ἐνιαυτοί, </p>
<p>καὶ δὴ δοῦρα σέσηπε νεῶν καὶ σπάρτα λέλυνται:  </p>
<p>αἳ δέ που ἡμέτεραί τ' ἄλοχοι καὶ νήπια τέκνα </p>
<p>εἵατ' ἐνὶ μεγάροις ποτιδέγμεναι:  ἄμμι δὲ ἔργον </p>
<p>αὔτως ἀκράαντον οὗ εἵνεκα δεῦρ' ἱκόμεσθα. </p>
<p>ἀλλ' ἄγεθ' ὡς ἂν ἐγὼ εἴπω πειθώμεθα πάντες: </p>
<p>φεύγωμεν σὺν νηυσὶ φίλην ἐς πατρίδα γαῖαν:  </p>
<p>οὐ γὰρ ἔτι Τροίην αἱρήσομεν εὐρυάγυιαν. </p>
<p>ὣς φάτο, τοῖσι δὲ θυμὸν ἐνὶ στήθεσσιν ὄρινε </p>
<p>πᾶσι μετὰ πληθὺν ὅσοι οὐ βουλῆς ἐπάκουσαν:  </p>
<p>κινήθη δ' ἀγορὴ φὴ κύματα μακρὰ θαλάσσης </p>
<p>πόντου Ἰκαρίοιο, τὰ μέν τ' Εὖρός τε Νότος τε </p>
<p>ὤρορ' ἐπαΐξας πατρὸς Διὸς ἐκ νεφελάων. </p>
<p>ὡς δ' ὅτε κινήσῃ Ζέφυρος βαθὺ λήϊον ἐλθὼν </p>
<p>λάβρος ἐπαιγίζων, ἐπί τ' ἠμύει ἀσταχύεσσιν, </p>
<p>ὣς τῶν πᾶσ' ἀγορὴ κινήθη:  τοὶ δ' ἀλαλητῷ </p>
<p>νῆας ἔπ' ἐσσεύοντο, ποδῶν δ' ὑπένερθε κονίη </p>
<p>ἵστατ' ἀειρομένη:  τοὶ δ' ἀλλήλοισι κέλευον </p>
<p>ἅπτεσθαι νηῶν ἠδ' ἑλκέμεν εἰς ἅλα δῖαν, </p>
<p>οὐρούς τ' ἐξεκάθαιρον:  ἀϋτὴ δ' οὐρανὸν ἷκεν </p>
<p>οἴκαδε ἱεμένων:  ὑπὸ δ' ᾕρεον ἕρματα νηῶν. </p>
<p>ἔνθά κεν Ἀργείοισιν ὑπέρμορα νόστος ἐτύχθη </p>
<p>εἰ μὴ Ἀθηναίην Ἥρη πρὸς μῦθον ἔειπεν:  </p>
<p>ὢ πόποι αἰγιόχοιο Διὸς τέκος Ἀτρυτώνη, </p>
<p>οὕτω δὴ οἶκον δὲ φίλην ἐς πατρίδα γαῖαν </p>
<p>Ἀργεῖοι φεύξονται ἐπ' εὐρέα νῶτα θαλάσσης, </p>
<p>κὰδ δέ κεν εὐχωλὴν Πριάμῳ καὶ Τρωσὶ λίποιεν </p>
<p>Ἀργείην Ἑλένην, ἧς εἵνεκα πολλοὶ Ἀχαιῶν </p>
<p>ἐν Τροίῃ ἀπόλοντο φίλης ἀπὸ πατρίδος αἴης: </p>
<p>ἀλλ' ἴθι νῦν κατὰ λαὸν Ἀχαιῶν χαλκοχιτώνων:  </p>
<p>σοῖς ἀγανοῖς ἐπέεσσιν ἐρήτυε φῶτα ἕκαστον, </p>
<p>μηδὲ ἔα νῆας ἅλα δ' ἑλκέμεν ἀμφιελίσσας. </p>
<p>ὣς ἔφατ', οὐδ' ἀπίθησε θεὰ γλαυκῶπις Ἀθήνη, </p>
<p>βῆ δὲ κατ' Οὐλύμποιο καρήνων ἀΐξασα:  </p>
<p>καρπαλίμως δ' ἵκανε θοὰς ἐπὶ νῆας Ἀχαιῶν. </p>
<p>εὗρεν ἔπειτ' Ὀδυσῆα Διὶ μῆτιν ἀτάλαντον </p>
<p>ἑσταότ':  οὐδ' ὅ γε νηὸς ἐϋσσέλμοιο μελαίνης </p>
<p>ἅπτετ', ἐπεί μιν ἄχος κραδίην καὶ θυμὸν ἵκανεν:  </p>
<p>ἀγχοῦ δ' ἱσταμένη προσέφη γλαυκῶπις Ἀθήνη:  </p>
<p>διογενὲς Λαερτιάδη πολυμήχαν' Ὀδυσσεῦ, </p>
<p>οὕτω δὴ οἶκον δὲ φίλην ἐς πατρίδα γαῖαν </p>
<p>φεύξεσθ' ἐν νήεσσι πολυκλήϊσι πεσόντες, </p>
<p>κὰδ δέ κεν εὐχωλὴν Πριάμῳ καὶ Τρωσὶ λίποιτε </p>
<p>Ἀργείην Ἑλένην, ἧς εἵνεκα πολλοὶ Ἀχαιῶν </p>
<p>ἐν Τροίῃ ἀπόλοντο φίλης ἀπὸ πατρίδος αἴης; </p>
<p>ἀλλ' ἴθι νῦν κατὰ λαὸν Ἀχαιῶν, μηδ' ἔτ' ἐρώει, </p>
<p>σοῖς δ' ἀγανοῖς ἐπέεσσιν ἐρήτυε φῶτα ἕκαστον, </p>
<p>μηδὲ ἔα νῆας ἅλα δ' ἑλκέμεν ἀμφιελίσσας. </p>
<p>ὣς φάθ', ὃ δὲ ξυνέηκε θεᾶς ὄπα φωνησάσης, </p>
<p>βῆ δὲ θέειν, ἀπὸ δὲ χλαῖναν βάλε:  τὴν δὲ κόμισσε </p>
<p>κῆρυξ Εὐρυβάτης Ἰθακήσιος ὅς οἱ ὀπήδει:  </p>
<p>αὐτὸς δ' Ἀτρεΐδεω Ἀγαμέμνονος ἀντίος ἐλθὼν </p>
<p>δέξατό οἱ σκῆπτρον πατρώϊον ἄφθιτον αἰεί:  </p>
<p>σὺν τῷ ἔβη κατὰ νῆας Ἀχαιῶν χαλκοχιτώνων. </p>
<p>ὅν τινα μὲν βασιλῆα καὶ ἔξοχον ἄνδρα κιχείη </p>
<p>τὸν δ' ἀγανοῖς ἐπέεσσιν ἐρητύσασκε παραστάς: </p>
<p>δαιμόνι' οὔ σε ἔοικε κακὸν ὣς δειδίσσεσθαι, </p>
<p>ἀλλ' αὐτός τε κάθησο καὶ ἄλλους ἵδρυε λαούς: </p>
<p>οὐ γάρ πω σάφα οἶσθ' οἷος νόος Ἀτρεΐωνος: </p>
<p>νῦν μὲν πειρᾶται, τάχα δ' ἴψεται υἷας Ἀχαιῶν. </p>
<p>ἐν βουλῇ δ' οὐ πάντες ἀκούσαμεν οἷον ἔειπε. </p>
<p>μή τι χολωσάμενος ῥέξῃ κακὸν υἷας Ἀχαιῶν:  </p>
<p>θυμὸς δὲ μέγας ἐστὶ διοτρεφέων βασιλήων, </p>
<p>τιμὴ δ' ἐκ Διός ἐστι, φιλεῖ δέ ἑ μητίετα Ζεύς. </p>
<p>ὃν δ' αὖ δήμου τ' ἄνδρα ἴδοι βοόωντά τ' ἐφεύροι, </p>
<p>τὸν σκήπτρῳ ἐλάσασκεν ὁμοκλήσασκέ τε μύθῳ:  </p>
<p>δαιμόνι' ἀτρέμας ἧσο καὶ ἄλλων μῦθον ἄκουε, </p>
<p>οἳ σέο φέρτεροί εἰσι, σὺ δ' ἀπτόλεμος καὶ ἄναλκις </p>
<p>οὔτέ ποτ' ἐν πολέμῳ ἐναρίθμιος οὔτ' ἐνὶ βουλῇ:  </p>
<p>οὐ μέν πως πάντες βασιλεύσομεν ἐνθάδ' Ἀχαιοί:  </p>
<p>οὐκ ἀγαθὸν πολυκοιρανίη:  εἷς κοίρανος ἔστω, </p>
<p>εἷς βασιλεύς, ᾧ δῶκε Κρόνου πάϊς ἀγκυλομήτεω </p>
<p>σκῆπτρόν τ' ἠδὲ θέμιστας, ἵνά σφισι βουλεύῃσι. </p>
<p>ὣς ὅ γε κοιρανέων δίεπε στρατόν:  οἳ δ' ἀγορὴν δὲ </p>
<p>αὖτις ἐπεσσεύοντο νεῶν ἄπο καὶ κλισιάων </p>
<p>ἠχῇ, ὡς ὅτε κῦμα πολυφλοίσβοιο θαλάσσης </p>
<p>αἰγιαλῷ μεγάλῳ βρέμεται, σμαραγεῖ δέ τε πόντος. </p>
<p>ἄλλοι μέν ῥ' ἕζοντο, ἐρήτυθεν δὲ καθ' ἕδρας: </p>
<p>Θερσίτης δ' ἔτι μοῦνος ἀμετροεπὴς ἐκολῴα, </p>
<p>ὃς ἔπεα φρεσὶν ᾗσιν ἄκοσμά τε πολλά τε ᾔδη </p>
<p>μάψ, ἀτὰρ οὐ κατὰ κόσμον, ἐριζέμεναι βασιλεῦσιν, </p>
<p>ἀλλ' ὅ τι οἱ εἴσαιτο γελοίϊον Ἀργείοισιν </p>
<p>ἔμμεναι:  αἴσχιστος δὲ ἀνὴρ ὑπὸ Ἴλιον ἦλθε:  </p>
<p>φολκὸς ἔην, χωλὸς δ' ἕτερον πόδα:  τὼ δέ οἱ ὤμω </p>
<p>κυρτὼ ἐπὶ στῆθος συνοχωκότε:  αὐτὰρ ὕπερθε </p>
<p>φοξὸς ἔην κεφαλήν, ψεδνὴ δ' ἐπενήνοθε λάχνη. </p>
<p>ἔχθιστος δ' Ἀχιλῆϊ μάλιστ' ἦν ἠδ' Ὀδυσῆϊ:  </p>
<p>τὼ γὰρ νεικείεσκε:  τότ' αὖτ' Ἀγαμέμνονι δίῳ </p>
<p>ὀξέα κεκλήγων λέγ' ὀνείδεα:  τῷ δ' ἄρ' Ἀχαιοὶ </p>
<p>ἐκπάγλως κοτέοντο νεμέσσηθέν τ' ἐνὶ θυμῷ. </p>
<p>αὐτὰρ ὃ μακρὰ βοῶν Ἀγαμέμνονα νείκεε μύθῳ:  </p>
<p>Ἀτρεΐδη τέο δ' αὖτ' ἐπιμέμφεαι ἠδὲ χατίζεις; </p>
<p>πλεῖαί τοι χαλκοῦ κλισίαι, πολλαὶ δὲ γυναῖκες </p>
<p>εἰσὶν ἐνὶ κλισίῃς ἐξαίρετοι, ἅς τοι Ἀχαιοὶ </p>
<p>πρωτίστῳ δίδομεν εὖτ' ἂν πτολίεθρον ἕλωμεν. </p>
<p>ἦ ἔτι καὶ χρυσοῦ ἐπιδεύεαι, ὅν κέ τις οἴσει </p>
<p>Τρώων ἱπποδάμων ἐξ Ἰλίου υἷος ἄποινα, </p>
<p>ὅν κεν ἐγὼ δήσας ἀγάγω ἢ ἄλλος Ἀχαιῶν, </p>
<p>ἠὲ γυναῖκα νέην, ἵνα μίσγεαι ἐν φιλότητι, </p>
<p>ἥν τ' αὐτὸς ἀπονόσφι κατίσχεαι; οὐ μὲν ἔοικεν </p>
<p>ἀρχὸν ἐόντα κακῶν ἐπιβασκέμεν υἷας Ἀχαιῶν. </p>
<p>ὦ πέπονες κάκ' ἐλέγχε' Ἀχαιΐδες οὐκέτ' Ἀχαιοὶ </p>
<p>οἴκαδέ περ σὺν νηυσὶ νεώμεθα, τόνδε δ' ἐῶμεν </p>
<p>αὐτοῦ ἐνὶ Τροίῃ γέρα πεσσέμεν, ὄφρα ἴδηται </p>
<p>ἤ ῥά τί οἱ χἠμεῖς προσαμύνομεν ἦε καὶ οὐκί:  </p>
<p>ὃς καὶ νῦν Ἀχιλῆα ἕο μέγ' ἀμείνονα φῶτα </p>
<p>ἠτίμησεν:  ἑλὼν γὰρ ἔχει γέρας αὐτὸς ἀπούρας. </p>
<p>ἀλλὰ μάλ' οὐκ Ἀχιλῆϊ χόλος φρεσίν, ἀλλὰ μεθήμων:  </p>
<p>ἦ γὰρ ἂν Ἀτρεΐδη νῦν ὕστατα λωβήσαιο:  </p>
<p>ὣς φάτο νεικείων Ἀγαμέμνονα ποιμένα λαῶν, </p>
<p>Θερσίτης: τῷ δ' ὦκα παρίστατο δῖος Ὀδυσσεύς, </p>
<p>καί μιν ὑπόδρα ἰδὼν χαλεπῷ ἠνίπαπε μύθῳ:  </p>
<p>Θερσῖτ' ἀκριτόμυθε, λιγύς περ ἐὼν ἀγορητής, </p>
<p>ἴσχεο, μηδ' ἔθελ' οἶος ἐριζέμεναι βασιλεῦσιν:  </p>
<p>οὐ γὰρ ἐγὼ σέο φημὶ χερειότερον βροτὸν ἄλλον </p>
<p>ἔμμεναι, ὅσσοι ἅμ' Ἀτρεΐδῃς ὑπὸ Ἴλιον ἦλθον. </p>
<p>τὼ οὐκ ἂν βασιλῆας ἀνὰ στόμ' ἔχων ἀγορεύοις, </p>
<p>καί σφιν ὀνείδεά τε προφέροις, νόστόν τε φυλάσσοις. </p>
<p>οὐδέ τί πω σάφα ἴδμεν ὅπως ἔσται τάδε ἔργα, </p>
<p>ἢ εὖ ἦε κακῶς νοστήσομεν υἷες Ἀχαιῶν. </p>
<p>τὼ νῦν Ἀτρεΐδῃ Ἀγαμέμνονι ποιμένι λαῶν </p>
<p>ἧσαι ὀνειδίζων, ὅτι οἱ μάλα πολλὰ διδοῦσιν </p>
<p>ἥρωες Δαναοί:  σὺ δὲ κερτομέων ἀγορεύεις. </p>
<p>ἀλλ' ἔκ τοι ἐρέω, τὸ δὲ καὶ τετελεσμένον ἔσται:  </p>
<p>εἴ κ' ἔτι σ' ἀφραίνοντα κιχήσομαι ὥς νύ περ ὧδε, </p>
<p>μηκέτ' ἔπειτ' Ὀδυσῆϊ κάρη ὤμοισιν ἐπείη, </p>
<p>μηδ' ἔτι Τηλεμάχοιο πατὴρ κεκλημένος εἴην, </p>
<p>εἰ μὴ ἐγώ σε λαβὼν ἀπὸ μὲν φίλα εἵματα δύσω, </p>
<p>χλαῖνάν τ' ἠδὲ χιτῶνα, τά τ' αἰδῶ ἀμφικαλύπτει, </p>
<p>αὐτὸν δὲ κλαίοντα θοὰς ἐπὶ νῆας ἀφήσω </p>
<p>πεπλήγων ἀγορῆθεν ἀεικέσσι πληγῇσιν. </p>
<p>ὣς ἄρ' ἔφη, σκήπτρῳ δὲ μετάφρενον ἠδὲ καὶ ὤμω </p>
<p>πλῆξεν:  ὃ δ' ἰδνώθη, θαλερὸν δέ οἱ ἔκπεσε δάκρυ:  </p>
<p>σμῶδιξ δ' αἱματόεσσα μεταφρένου ἐξυπανέστη </p>
<p>σκήπτρου ὕπο χρυσέου:  ὃ δ' ἄρ' ἕζετο τάρβησέν τε, </p>
<p>ἀλγήσας δ' ἀχρεῖον ἰδὼν ἀπομόρξατο δάκρυ. </p>
<p>οἳ δὲ καὶ ἀχνύμενοί περ ἐπ' αὐτῷ ἡδὺ γέλασσαν:  </p>
<p>ὧδε δέ τις εἴπεσκεν ἰδὼν ἐς πλησίον ἄλλον:  </p>
<p>ὢ πόποι ἦ δὴ μυρί' Ὀδυσσεὺς ἐσθλὰ ἔοργε </p>
<p>βουλάς τ' ἐξάρχων ἀγαθὰς πόλεμόν τε κορύσσων:  </p>
<p>νῦν δὲ τόδε μέγ' ἄριστον ἐν Ἀργείοισιν ἔρεξεν, </p>
<p>ὃς τὸν λωβητῆρα ἐπεσβόλον ἔσχ' ἀγοράων. </p>
<p>οὔ θήν μιν πάλιν αὖτις ἀνήσει θυμὸς ἀγήνωρ </p>
<p>νεικείειν βασιλῆας ὀνειδείοις ἐπέεσσιν. </p>
<p>ὣς φάσαν ἣ πληθύς: ἀνὰ δ' ὃ πτολίπορθος Ὀδυσσεὺς </p>
<p>ἔστη σκῆπτρον ἔχων:  παρὰ δὲ γλαυκῶπις Ἀθήνη </p>
<p>εἰδομένη κήρυκι σιωπᾶν λαὸν ἀνώγει, </p>
<p>ὡς ἅμα θ' οἳ πρῶτοί τε καὶ ὕστατοι υἷες Ἀχαιῶν </p>
<p>μῦθον ἀκούσειαν καὶ ἐπιφρασσαίατο βουλήν:  </p>
<p>ὅ σφιν ἐὺ φρονέων ἀγορήσατο καὶ μετέειπεν:  </p>
<p>Ἀτρεΐδη νῦν δή σε ἄναξ ἐθέλουσιν Ἀχαιοὶ </p>
<p>πᾶσιν ἐλέγχιστον θέμεναι μερόπεσσι βροτοῖσιν, </p>
<p>οὐδέ τοι ἐκτελέουσιν ὑπόσχεσιν ἥν περ ὑπέσταν </p>
<p>ἐνθάδ' ἔτι στείχοντες ἀπ' Ἄργεος ἱπποβότοιο </p>
<p>Ἴλιον ἐκπέρσαντ' εὐτείχεον ἀπονέεσθαι. </p>
<p>ὥς τε γὰρ ἢ παῖδες νεαροὶ χῆραί τε γυναῖκες </p>
<p>ἀλλήλοισιν ὀδύρονται οἶκον δὲ νέεσθαι. </p>
<p>ἦ μὴν καὶ πόνος ἐστὶν ἀνιηθέντα νέεσθαι:  </p>
<p>καὶ γάρ τίς θ' ἕνα μῆνα μένων ἀπὸ ἧς ἀλόχοιο </p>
<p>ἀσχαλάᾳ σὺν νηῒ πολυζύγῳ, ὅν περ ἄελλαι </p>
<p>χειμέριαι εἰλέωσιν ὀρινομένη τε θάλασσα:  </p>
<p>ἡμῖν δ' εἴνατός ἐστι περιτροπέων ἐνιαυτὸς </p>
<p>ἐνθάδε μιμνόντεσσι:  τὼ οὐ νεμεσίζομ' Ἀχαιοὺς </p>
<p>ἀσχαλάαν παρὰ νηυσὶ κορωνίσιν:  ἀλλὰ καὶ ἔμπης </p>
<p>αἰσχρόν τοι δηρόν τε μένειν κενεόν τε νέεσθαι. </p>
<p>τλῆτε φίλοι, καὶ μείνατ' ἐπὶ χρόνον ὄφρα δαῶμεν </p>
<p>ἢ ἐτεὸν Κάλχας μαντεύεται ἦε καὶ οὐκί. </p>
<p>εὖ γὰρ δὴ τόδε ἴδμεν ἐνὶ φρεσίν, ἐστὲ δὲ πάντες </p>
<p>μάρτυροι, οὓς μὴ κῆρες ἔβαν θανάτοιο φέρουσαι:  </p>
<p>χθιζά τε καὶ πρωΐζ' ὅτ' ἐς Αὐλίδα νῆες Ἀχαιῶν </p>
<p>ἠγερέθοντο κακὰ Πριάμῳ καὶ Τρωσὶ φέρουσαι, </p>
<p>ἡμεῖς δ' ἀμφὶ περὶ κρήνην ἱεροὺς κατὰ βωμοὺς </p>
<p>ἕρδομεν ἀθανάτοισι τεληέσσας ἑκατόμβας </p>
<p>καλῇ ὑπὸ πλατανίστῳ ὅθεν ῥέεν ἀγλαὸν ὕδωρ:  </p>
<p>ἔνθ' ἐφάνη μέγα σῆμα:  δράκων ἐπὶ νῶτα δαφοινὸς </p>
<p>σμερδαλέος, τόν ῥ' αὐτὸς Ὀλύμπιος ἧκε φόως δέ, </p>
<p>βωμοῦ ὑπαΐξας πρός ῥα πλατάνιστον ὄρουσεν. </p>
<p>ἔνθα δ' ἔσαν στρουθοῖο νεοσσοί, νήπια τέκνα, </p>
<p>ὄζῳ ἐπ' ἀκροτάτῳ πετάλοις ὑποπεπτηῶτες </p>
<p>ὀκτώ, ἀτὰρ μήτηρ ἐνάτη ἦν ἣ τέκε τέκνα:  </p>
<p>ἔνθ' ὅ γε τοὺς ἐλεεινὰ κατήσθιε τετριγῶτας: </p>
<p>μήτηρ δ' ἀμφεποτᾶτο ὀδυρομένη φίλα τέκνα:  </p>
<p>τὴν δ' ἐλελιξάμενος πτέρυγος λάβεν ἀμφιαχυῖαν. </p>
<p>αὐτὰρ ἐπεὶ κατὰ τέκνα φάγε στρουθοῖο καὶ αὐτήν, </p>
<p>τὸν μὲν ἀρίζηλον θῆκεν θεὸς ὅς περ ἔφηνε:  </p>
<p>λᾶαν γάρ μιν ἔθηκε Κρόνου πάϊς ἀγκυλομήτεω:  </p>
<p>ἡμεῖς δ' ἑσταότες θαυμάζομεν οἷον ἐτύχθη. </p>
<p>ὡς οὖν δεινὰ πέλωρα θεῶν εἰσῆλθ' ἑκατόμβας, </p>
<p>Κάλχας δ' αὐτίκ' ἔπειτα θεοπροπέων ἀγόρευε:  </p>
<p>τίπτ' ἄνεῳ ἐγένεσθε κάρη κομόωντες Ἀχαιοί; </p>
<p>ἡμῖν μὲν τόδ' ἔφηνε τέρας μέγα μητίετα Ζεὺς </p>
<p>ὄψιμον ὀψιτέλεστον, ὅου κλέος οὔ ποτ' ὀλεῖται. </p>
<p>ὡς οὗτος κατὰ τέκνα φάγε στρουθοῖο καὶ αὐτὴν </p>
<p>ὀκτώ, ἀτὰρ μήτηρ ἐνάτη ἦν ἣ τέκε τέκνα, </p>
<p>ὣς ἡμεῖς τοσσαῦτ' ἔτεα πτολεμίξομεν αὖθι, </p>
<p>τῷ δεκάτῳ δὲ πόλιν αἱρήσομεν εὐρυάγυιαν. </p>
<p>κεῖνος τὼς ἀγόρευε:  τὰ δὴ νῦν πάντα τελεῖται. </p>
<p>ἀλλ' ἄγε μίμνετε πάντες ἐϋκνήμιδες Ἀχαιοὶ </p>
<p>αὐτοῦ εἰς ὅ κεν ἄστυ μέγα Πριάμοιο ἕλωμεν. </p>
<p>ὣς ἔφατ', Ἀργεῖοι δὲ μέγ' ἴαχον, ἀμφὶ δὲ νῆες </p>
<p>σμερδαλέον κονάβησαν ἀϋσάντων ὑπ' Ἀχαιῶν, </p>
<p>μῦθον ἐπαινήσαντες Ὀδυσσῆος θείοιο:  </p>
<p>τοῖσι δὲ καὶ μετέειπε Γερήνιος ἱππότα Νέστωρ:  </p>
<p>ὦ πόποι ἦ δὴ παισὶν ἐοικότες ἀγοράασθε </p>
<p>νηπιάχοις οἷς οὔ τι μέλει πολεμήϊα ἔργα. </p>
<p>πῇ δὴ συνθεσίαι τε καὶ ὅρκια βήσεται ἥμιν; </p>
<p>ἐν πυρὶ δὴ βουλαί τε γενοίατο μήδεά τ' ἀνδρῶν </p>
<p>σπονδαί τ' ἄκρητοι καὶ δεξιαί, ᾗς ἐπέπιθμεν:  </p>
<p>αὔτως γὰρ ἐπέεσσ' ἐριδαίνομεν, οὐδέ τι μῆχος </p>
<p>εὑρέμεναι δυνάμεσθα, πολὺν χρόνον ἐνθάδ' ἐόντες. </p>
<p>Ἀτρεΐδη σὺ δ' ἔθ' ὡς πρὶν ἔχων ἀστεμφέα βουλὴν </p>
<p>ἄρχευ' Ἀργείοισι κατὰ κρατερὰς ὑσμίνας, </p>
<p>τούσδε δ' ἔα φθινύθειν ἕνα καὶ δύο, τοί κεν Ἀχαιῶν </p>
<p>νόσφιν βουλεύωσ':  ἄνυσις δ' οὐκ ἔσσεται αὐτῶν:  </p>
<p>πρὶν Ἄργος δ' ἰέναι πρὶν καὶ Διὸς αἰγιόχοιο </p>
<p>γνώμεναι εἴ τε ψεῦδος ὑπόσχεσις εἴ τε καὶ οὐκί. </p>
<p>φημὶ γὰρ οὖν κατανεῦσαι ὑπερμενέα Κρονίωνα </p>
<p>ἤματι τῷ ὅτε νηυσὶν ἐν ὠκυπόροισιν ἔβαινον </p>
<p>Ἀργεῖοι Τρώεσσι φόνον καὶ κῆρα φέροντες </p>
<p>ἀστράπτων ἐπιδέξι' ἐναίσιμα σήματα φαίνων. </p>
<p>τὼ μή τις πρὶν ἐπειγέσθω οἶκον δὲ νέεσθαι </p>
<p>πρίν τινα πὰρ Τρώων ἀλόχῳ κατακοιμηθῆναι, </p>
<p>τίσασθαι δ' Ἑλένης ὁρμήματά τε στοναχάς τε. </p>
<p>εἰ δέ τις ἐκπάγλως ἐθέλει οἶκον δὲ νέεσθαι </p>
<p>ἁπτέσθω ἧς νηὸς ἐϋσσέλμοιο μελαίνης, </p>
<p>ὄφρα πρόσθ' ἄλλων θάνατον καὶ πότμον ἐπίσπῃ. </p>
<p>ἀλλὰ ἄναξ αὐτός τ' εὖ μήδεο πείθεό τ' ἄλλῳ:  </p>
<p>οὔ τοι ἀπόβλητον ἔπος ἔσσεται ὅττί κεν εἴπω:  </p>
<p>κρῖν' ἄνδρας κατὰ φῦλα κατὰ φρήτρας Ἀγάμεμνον, </p>
<p>ὡς φρήτρη φρήτρηφιν ἀρήγῃ, φῦλα δὲ φύλοις. </p>
<p>εἰ δέ κεν ὣς ἕρξῃς καί τοι πείθωνται Ἀχαιοί, </p>
<p>γνώσῃ ἔπειθ' ὅς θ' ἡγεμόνων κακὸς ὅς τέ νυ λαῶν </p>
<p>ἠδ' ὅς κ' ἐσθλὸς ἔῃσι:  κατὰ σφέας γὰρ μαχέονται. </p>
<p>γνώσεαι δ' εἰ καὶ θεσπεσίῃ πόλιν οὐκ ἀλαπάξεις, </p>
<p>ἦ ἀνδρῶν κακότητι καὶ ἀφραδίῃ πολέμοιο. </p>
<p>τὸν δ' ἀπαμειβόμενος προσέφη κρείων Ἀγαμέμνων:  </p>
<p>ἦ μὰν αὖτ' ἀγορῇ νικᾷς γέρον υἷας Ἀχαιῶν. </p>
<p>αἲ γὰρ Ζεῦ τε πάτερ καὶ Ἀθηναίη καὶ Ἄπολλον </p>
<p>τοιοῦτοι δέκα μοι συμφράδμονες εἶεν Ἀχαιῶν:  </p>
<p>τώ κε τάχ' ἠμύσειε πόλις Πριάμοιο ἄνακτος </p>
<p>χερσὶν ὑφ' ἡμετέρῃσιν ἁλοῦσά τε περθομένη τε. </p>
<p>ἀλλά μοι αἰγίοχος Κρονίδης Ζεὺς ἄλγε' ἔδωκεν, </p>
<p>ὅς με μετ' ἀπρήκτους ἔριδας καὶ νείκεα βάλλει. </p>
<p>καὶ γὰρ ἐγὼν Ἀχιλεύς τε μαχεσσάμεθ' εἵνεκα κούρης </p>
<p>ἀντιβίοις ἐπέεσσιν, ἐγὼ δ' ἦρχον χαλεπαίνων:  </p>
<p>εἰ δέ ποτ' ἔς γε μίαν βουλεύσομεν, οὐκέτ' ἔπειτα </p>
<p>Τρωσὶν ἀνάβλησις κακοῦ ἔσσεται οὐδ' ἠβαιόν. </p>
<p>νῦν δ' ἔρχεσθ' ἐπὶ δεῖπνον ἵνα ξυνάγωμεν Ἄρηα. </p>
<p>εὖ μέν τις δόρυ θηξάσθω, εὖ δ' ἀσπίδα θέσθω, </p>
<p>εὖ δέ τις ἵπποισιν δεῖπνον δότω ὠκυπόδεσσιν, </p>
<p>εὖ δέ τις ἅρματος ἀμφὶς ἰδὼν πολέμοιο μεδέσθω, </p>
<p>ὥς κε πανημέριοι στυγερῷ κρινώμεθ' Ἄρηϊ. </p>
<p>οὐ γὰρ παυσωλή γε μετέσσεται οὐδ' ἠβαιὸν </p>
<p>εἰ μὴ νὺξ ἐλθοῦσα διακρινέει μένος ἀνδρῶν. </p>
<p>ἱδρώσει μέν τευ τελαμὼν ἀμφὶ στήθεσφιν </p>
<p>ἀσπίδος ἀμφιβρότης, περὶ δ' ἔγχεϊ χεῖρα καμεῖται:  </p>
<p>ἱδρώσει δέ τευ ἵππος ἐΰξοον ἅρμα τιταίνων. </p>
<p>ὃν δέ κ' ἐγὼν ἀπάνευθε μάχης ἐθέλοντα νοήσω </p>
<p>μιμνάζειν παρὰ νηυσὶ κορωνίσιν, οὔ οἱ ἔπειτα </p>
<p>ἄρκιον ἐσσεῖται φυγέειν κύνας ἠδ' οἰωνούς. </p>
<p>ὣς ἔφατ', Ἀργεῖοι δὲ μέγ' ἴαχον ὡς ὅτε κῦμα </p>
<p>ἀκτῇ ἐφ' ὑψηλῇ, ὅτε κινήσῃ Νότος ἐλθών, </p>
<p>προβλῆτι σκοπέλῳ:  τὸν δ' οὔ ποτε κύματα λείπει </p>
<p>παντοίων ἀνέμων, ὅτ' ἂν ἔνθ' ἢ ἔνθα γένωνται. </p>
<p>ἀνστάντες δ' ὀρέοντο κεδασθέντες κατὰ νῆας, </p>
<p>κάπνισσάν τε κατὰ κλισίας, καὶ δεῖπνον ἕλοντο. </p>
<p>ἄλλος δ' ἄλλῳ ἔρεζε θεῶν αἰειγενετάων </p>
<p>εὐχόμενος θάνατόν τε φυγεῖν καὶ μῶλον Ἄρηος. </p>
<p>αὐτὰρ ὃ βοῦν ἱέρευσε ἄναξ ἀνδρῶν Ἀγαμέμνων </p>
<p>πίονα πενταέτηρον ὑπερμενέϊ Κρονίωνι, </p>
<p>κίκλησκεν δὲ γέροντας ἀριστῆας Παναχαιῶν, </p>
<p>Νέστορα μὲν πρώτιστα καὶ Ἰδομενῆα ἄνακτα, </p>
<p>αὐτὰρ ἔπειτ' Αἴαντε δύω καὶ Τυδέος υἱόν, </p>
<p>ἕκτον δ' αὖτ' Ὀδυσῆα Διὶ μῆτιν ἀτάλαντον. </p>
<p>αὐτόματος δέ οἱ ἦλθε βοὴν ἀγαθὸς Μενέλαος: </p>
<p>ᾔδεε γὰρ κατὰ θυμὸν ἀδελφεὸν ὡς ἐπονεῖτο. </p>
<p>βοῦν δὲ περιστήσαντο καὶ οὐλοχύτας ἀνέλοντο:  </p>
<p>τοῖσιν δ' εὐχόμενος μετέφη κρείων Ἀγαμέμνων:  </p>
<p>Ζεῦ κύδιστε μέγιστε κελαινεφὲς αἰθέρι ναίων </p>
<p>μὴ πρὶν ἐπ' ἠέλιον δῦναι καὶ ἐπὶ κνέφας ἐλθεῖν </p>
<p>πρίν με κατὰ πρηνὲς βαλέειν Πριάμοιο μέλαθρον </p>
<p>αἰθαλόεν, πρῆσαι δὲ πυρὸς δηΐοιο θύρετρα, </p>
<p>Ἑκτόρεον δὲ χιτῶνα περὶ στήθεσσι δαΐξαι </p>
<p>χαλκῷ ῥωγαλέον:  πολέες δ' ἀμφ' αὐτὸν ἑταῖροι </p>
<p>πρηνέες ἐν κονίῃσιν ὀδὰξ λαζοίατο γαῖαν. </p>
<p>ὣς ἔφατ', οὐδ' ἄρα πώ οἱ ἐπεκραίαινε Κρονίων, </p>
<p>ἀλλ' ὅ γε δέκτο μὲν ἱρά, πόνον δ' ἀμέγαρτον ὄφελλεν. </p>
<p>αὐτὰρ ἐπεί ῥ' εὔξαντο καὶ οὐλοχύτας προβάλοντο, </p>
<p>αὐέρυσαν μὲν πρῶτα καὶ ἔσφαξαν καὶ ἔδειραν, </p>
<p>μηρούς τ' ἐξέταμον κατά τε κνίσῃ ἐκάλυψαν </p>
<p>δίπτυχα ποιήσαντες, ἐπ' αὐτῶν δ' ὠμοθέτησαν. </p>
<p>καὶ τὰ μὲν ἂρ σχίζῃσιν ἀφύλλοισιν κατέκαιον, </p>
<p>σπλάγχνα δ' ἄρ' ἀμπείραντες ὑπείρεχον Ἡφαίστοιο. </p>
<p>αὐτὰρ ἐπεὶ κατὰ μῆρε κάη καὶ σπλάγχνα πάσαντο, </p>
<p>μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν, </p>
<p>ὤπτησάν τε περιφραδέως, ἐρύσαντό τε πάντα. </p>
<p>αὐτὰρ ἐπεὶ παύσαντο πόνου τετύκοντό τε δαῖτα </p>
<p>δαίνυντ', οὐδέ τι θυμὸς ἐδεύετο δαιτὸς ἐΐσης. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>τοῖς ἄρα μύθων ἦρχε Γερήνιος ἱππότα Νέστωρ:  </p>
<p>Ἀτρεΐδη κύδιστε ἄναξ ἀνδρῶν Ἀγάμεμνον, </p>
<p>μηκέτι νῦν δήθ' αὖθι λεγώμεθα, μηδ' ἔτι δηρὸν </p>
<p>ἀμβαλλώμεθα ἔργον ὃ δὴ θεὸς ἐγγυαλίζει. </p>
<p>ἀλλ' ἄγε κήρυκες μὲν Ἀχαιῶν χαλκοχιτώνων </p>
<p>λαὸν κηρύσσοντες ἀγειρόντων κατὰ νῆας, </p>
<p>ἡμεῖς δ' ἀθρόοι ὧδε κατὰ στρατὸν εὐρὺν Ἀχαιῶν </p>
<p>ἴομεν ὄφρα κε θᾶσσον ἐγείρομεν ὀξὺν Ἄρηα. </p>
<p>ὣς ἔφατ', οὐδ' ἀπίθησεν ἄναξ ἀνδρῶν Ἀγαμέμνων. </p>
<p>αὐτίκα κηρύκεσσι λιγυφθόγγοισι κέλευσε </p>
<p>κηρύσσειν πόλεμον δὲ κάρη κομόωντας Ἀχαιούς: </p>
<p>οἳ μὲν ἐκήρυσσον, τοὶ δ' ἠγείροντο μάλ' ὦκα. </p>
<p>οἳ δ' ἀμφ' Ἀτρεΐωνα διοτρεφέες βασιλῆες </p>
<p>θῦνον κρίνοντες, μετὰ δὲ γλαυκῶπις Ἀθήνη </p>
<p>αἰγίδ' ἔχουσ' ἐρίτιμον ἀγήρων ἀθανάτην τε, </p>
<p>τῆς ἑκατὸν θύσανοι παγχρύσεοι ἠερέθονται, </p>
<p>πάντες ἐϋπλεκέες, ἑκατόμβοιος δὲ ἕκαστος: </p>
<p>σὺν τῇ παιφάσσουσα διέσσυτο λαὸν Ἀχαιῶν </p>
<p>ὀτρύνουσ' ἰέναι:  ἐν δὲ σθένος ὦρσεν ἑκάστῳ </p>
<p>καρδίῃ ἄλληκτον πολεμίζειν ἠδὲ μάχεσθαι. </p>
<p>τοῖσι δ' ἄφαρ πόλεμος γλυκίων γένετ' ἠὲ νέεσθαι </p>
<p>ἐν νηυσὶ γλαφυρῇσι φίλην ἐς πατρίδα γαῖαν. </p>
<p>ἠΰτε πῦρ ἀΐδηλον ἐπιφλέγει ἄσπετον ὕλην </p>
<p>οὔρεος ἐν κορυφῇς, ἕκαθεν δέ τε φαίνεται αὐγή, </p>
<p>ὣς τῶν ἐρχομένων ἀπὸ χαλκοῦ θεσπεσίοιο </p>
<p>αἴγλη παμφανόωσα δι' αἰθέρος οὐρανὸν ἷκε. </p>
<p>τῶν δ' ὥς τ' ὀρνίθων πετεηνῶν ἔθνεα πολλὰ </p>
<p>χηνῶν ἢ γεράνων ἢ κύκνων δουλιχοδείρων </p>
<p>Ἀσίω ἐν λειμῶνι Καϋστρίου ἀμφὶ ῥέεθρα </p>
<p>ἔνθα καὶ ἔνθα ποτῶνται ἀγαλλόμενα πτερύγεσσι </p>
<p>κλαγγηδὸν προκαθιζόντων, σμαραγεῖ δέ τε λειμών, </p>
<p>ὣς τῶν ἔθνεα πολλὰ νεῶν ἄπο καὶ κλισιάων </p>
<p>ἐς πεδίον προχέοντο Σκαμάνδριον:  αὐτὰρ ὑπὸ χθὼν </p>
<p>σμερδαλέον κονάβιζε ποδῶν αὐτῶν τε καὶ ἵππων. </p>
<p>ἔσταν δ' ἐν λειμῶνι Σκαμανδρίῳ ἀνθεμόεντι </p>
<p>μυρίοι, ὅσσά τε φύλλα καὶ ἄνθεα γίγνεται ὥρῃ. </p>
<p>ἠΰτε μυιάων ἁδινάων ἔθνεα πολλὰ </p>
<p>αἵ τε κατὰ σταθμὸν ποιμνήϊον ἠλάσκουσιν </p>
<p>ὥρῃ ἐν εἰαρινῇ ὅτε τε γλάγος ἄγγεα δεύει, </p>
<p>τόσσοι ἐπὶ Τρώεσσι κάρη κομόωντες Ἀχαιοὶ </p>
<p>ἐν πεδίῳ ἵσταντο διαρραῖσαι μεμαῶτες. </p>
<p>τοὺς δ' ὥς τ' αἰπόλια πλατέ' αἰγῶν αἰπόλοι ἄνδρες </p>
<p>ῥεῖα διακρίνωσιν ἐπεί κε νομῷ μιγέωσιν, </p>
<p>ὣς τοὺς ἡγεμόνες διεκόσμεον ἔνθα καὶ ἔνθα </p>
<p>ὑσμίνην δ' ἰέναι, μετὰ δὲ κρείων Ἀγαμέμνων </p>
<p>ὄμματα καὶ κεφαλὴν ἴκελος Διὶ τερπικεραύνῳ, </p>
<p>Ἄρεϊ δὲ ζώνην, στέρνον δὲ Ποσειδάωνι. </p>
<p>ἠΰτε βοῦς ἀγέληφι μέγ' ἔξοχος ἔπλετο πάντων </p>
<p>ταῦρος: ὃ γάρ τε βόεσσι μεταπρέπει ἀγρομένῃσι:  </p>
<p>τοῖον ἄρ' Ἀτρεΐδην θῆκε Ζεὺς ἤματι κείνῳ </p>
<p>ἐκπρεπέ' ἐν πολλοῖσι καὶ ἔξοχον ἡρώεσσιν. </p>
<p>ἔσπετε νῦν μοι Μοῦσαι Ὀλύμπια δώματ' ἔχουσαι:  </p>
<p>ὑμεῖς γὰρ θεαί ἐστε πάρεστέ τε ἴστέ τε πάντα, </p>
<p>ἡμεῖς δὲ κλέος οἶον ἀκούομεν οὐδέ τι ἴδμεν:  </p>
<p>οἵ τινες ἡγεμόνες Δαναῶν καὶ κοίρανοι ἦσαν:  </p>
<p>πληθὺν δ' οὐκ ἂν ἐγὼ μυθήσομαι οὐδ' ὀνομήνω, </p>
<p>οὐδ' εἴ μοι δέκα μὲν γλῶσσαι, δέκα δὲ στόματ' εἶεν, </p>
<p>φωνὴ δ' ἄρρηκτος, χάλκεον δέ μοι ἦτορ ἐνείη, </p>
<p>εἰ μὴ Ὀλυμπιάδες Μοῦσαι Διὸς αἰγιόχοιο </p>
<p>θυγατέρες μνησαίαθ' ὅσοι ὑπὸ Ἴλιον ἦλθον:  </p>
<p>ἀρχοὺς αὖ νηῶν ἐρέω νῆάς τε προπάσας. </p>
<p>Βοιωτῶν μὲν Πηνέλεως καὶ Λήϊτος ἦρχον </p>
<p>Ἀρκεσίλαός τε Προθοήνωρ τε Κλονίος τε, </p>
<p>οἵ θ' Ὑρίην ἐνέμοντο καὶ Αὐλίδα πετρήεσσαν </p>
<p>Σχοῖνόν τε Σκῶλόν τε πολύκνημόν τ' Ἐτεωνόν, </p>
<p>Θέσπειαν Γραῖάν τε καὶ εὐρύχορον Μυκαλησσόν, </p>
<p>οἵ τ' ἀμφ' Ἅρμ' ἐνέμοντο καὶ Εἰλέσιον καὶ Ἐρυθράς, </p>
<p>οἵ τ' Ἐλεῶν' εἶχον ἠδ' Ὕλην καὶ Πετεῶνα, </p>
<p>Ὠκαλέην Μεδεῶνά τ' ἐϋκτίμενον πτολίεθρον, </p>
<p>Κώπας Εὔτρησίν τε πολυτρήρωνά τε Θίσβην, </p>
<p>οἵ τε Κορώνειαν καὶ ποιήενθ' Ἁλίαρτον, </p>
<p>οἵ τε Πλάταιαν ἔχον ἠδ' οἳ Γλισᾶντ' ἐνέμοντο, </p>
<p>οἵ θ' Ὑποθήβας εἶχον ἐϋκτίμενον πτολίεθρον, </p>
<p>Ὀγχηστόν θ' ἱερὸν Ποσιδήϊον ἀγλαὸν ἄλσος, </p>
<p>οἵ τε πολυστάφυλον Ἄρνην ἔχον, οἵ τε Μίδειαν </p>
<p>Νῖσάν τε ζαθέην Ἀνθηδόνα τ' ἐσχατόωσαν:  </p>
<p>τῶν μὲν πεντήκοντα νέες κίον, ἐν δὲ ἑκάστῃ </p>
<p>κοῦροι Βοιωτῶν ἑκατὸν καὶ εἴκοσι βαῖνον. </p>
<p>οἳ δ' Ἀσπληδόνα ναῖον ἰδ' Ὀρχομενὸν Μινύειον, </p>
<p>τῶν ἦρχ' Ἀσκάλαφος καὶ Ἰάλμενος υἷες Ἄρηος </p>
<p>οὓς τέκεν Ἀστυόχη δόμῳ Ἄκτορος Ἀζεΐδαο, </p>
<p>παρθένος αἰδοίη ὑπερώϊον εἰσαναβᾶσα </p>
<p>Ἄρηϊ κρατερῷ:  ὃ δέ οἱ παρελέξατο λάθρῃ:  </p>
<p>τοῖς δὲ τριήκοντα γλαφυραὶ νέες ἐστιχόωντο. </p>
<p>αὐτὰρ Φωκήων Σχεδίος καὶ Ἐπίστροφος ἦρχον </p>
<p>υἷες Ἰφίτου μεγαθύμου Ναυβολίδαο, </p>
<p>οἳ Κυπάρισσον ἔχον Πυθῶνά τε πετρήεσσαν </p>
<p>Κρῖσάν τε ζαθέην καὶ Δαυλίδα καὶ Πανοπῆα, </p>
<p>οἵ τ' Ἀνεμώρειαν καὶ Ὑάμπολιν ἀμφενέμοντο, </p>
<p>οἵ τ' ἄρα πὰρ ποταμὸν Κηφισὸν δῖον ἔναιον, </p>
<p>οἵ τε Λίλαιαν ἔχον πηγῇς ἔπι Κηφισοῖο:  </p>
<p>τοῖς δ' ἅμα τεσσαράκοντα μέλαιναι νῆες ἕποντο. </p>
<p>οἳ μὲν Φωκήων στίχας ἵστασαν ἀμφιέποντες, </p>
<p>Βοιωτῶν δ' ἔμπλην ἐπ' ἀριστερὰ θωρήσσοντο. </p>
<p>Λοκρῶν δ' ἡγεμόνευεν Ὀϊλῆος ταχὺς Αἴας </p>
<p>μείων, οὔ τι τόσος γε ὅσος Τελαμώνιος Αἴας </p>
<p>ἀλλὰ πολὺ μείων:  ὀλίγος μὲν ἔην λινοθώρηξ, </p>
<p>ἐγχείῃ δ' ἐκέκαστο Πανέλληνας καὶ Ἀχαιούς: </p>
<p>οἳ Κῦνόν τ' ἐνέμοντ' Ὀπόεντά τε Καλλίαρόν τε </p>
<p>Βῆσσάν τε Σκάρφην τε καὶ Αὐγειὰς ἐρατεινὰς </p>
<p>Τάρφην τε Θρόνιον τε Βοαγρίου ἀμφὶ ῥέεθρα:  </p>
<p>τῷ δ' ἅμα τεσσαράκοντα μέλαιναι νῆες ἕποντο </p>
<p>Λοκρῶν, οἳ ναίουσι πέρην ἱερῆς Εὐβοίης. </p>
<p>οἳ δ' Εὔβοιαν ἔχον μένεα πνείοντες Ἄβαντες </p>
<p>Χαλκίδα τ' Εἰρέτριάν τε πολυστάφυλόν θ' Ἱστίαιαν </p>
<p>Κήρινθόν τ' ἔφαλον Δίου τ' αἰπὺ πτολίεθρον, </p>
<p>οἵ τε Κάρυστον ἔχον ἠδ' οἳ Στύρα ναιετάασκον, </p>
<p>τῶν αὖθ' ἡγεμόνευ' Ἐλεφήνωρ ὄζος Ἄρηος </p>
<p>Χαλκωδοντιάδης μεγαθύμων ἀρχὸς Ἀβάντων. </p>
<p>τῷ δ' ἅμ' Ἄβαντες ἕποντο θοοὶ ὄπιθεν κομόωντες </p>
<p>αἰχμηταὶ μεμαῶτες ὀρεκτῇσιν μελίῃσι </p>
<p>θώρηκας ῥήξειν δηΐων ἀμφὶ στήθεσσι:  </p>
<p>τῷ δ' ἅμα τεσσαράκοντα μέλαιναι νῆες ἕποντο. </p>
<p>οἳ δ' ἄρ' Ἀθήνας εἶχον ἐϋκτίμενον πτολίεθρον </p>
<p>δῆμον Ἐρεχθῆος μεγαλήτορος, ὅν ποτ' Ἀθήνη </p>
<p>θρέψε Διὸς θυγάτηρ, τέκε δὲ ζείδωρος ἄρουρα, </p>
<p>κὰδ δ' ἐν Ἀθήνῃς εἷσεν ἑῷ ἐν πίονι νηῷ:  </p>
<p>ἔνθα δέ μιν ταύροισι καὶ ἀρνειοῖς ἱλάονται </p>
<p>κοῦροι Ἀθηναίων περιτελλομένων ἐνιαυτῶν:  </p>
<p>τῶν αὖθ' ἡγεμόνευ' υἱὸς Πετεῶο Μενεσθεύς. </p>
<p>τῷ δ' οὔ πώ τις ὁμοῖος ἐπιχθόνιος γένετ' ἀνὴρ </p>
<p>κοσμῆσαι ἵππους τε καὶ ἀνέρας ἀσπιδιώτας: </p>
<p>Νέστωρ οἶος ἔριζεν:  ὃ γὰρ προγενέστερος ἦεν:  </p>
<p>τῷ δ' ἅμα πεντήκοντα μέλαιναι νῆες ἕποντο. </p>
<p>Αἴας δ' ἐκ Σαλαμῖνος ἄγεν δυοκαίδεκα νῆας, </p>
<p>στῆσε δ' ἄγων ἵν' Ἀθηναίων ἵσταντο φάλαγγες. </p>
<p>οἳ δ' Ἄργός τ' εἶχον Τίρυνθά τε τειχιόεσσαν </p>
<p>Ἑρμιόνην Ἀσίνην τε, βαθὺν κατὰ κόλπον ἐχούσας, </p>
<p>Τροιζῆν' Ἠϊόνας τε καὶ ἀμπελόεντ' Ἐπίδαυρον, </p>
<p>οἵ τ' ἔχον Αἴγιναν Μάσητά τε κοῦροι Ἀχαιῶν, </p>
<p>τῶν αὖθ' ἡγεμόνευε βοὴν ἀγαθὸς Διομήδης </p>
<p>καὶ Σθένελος, Καπανῆος ἀγακλειτοῦ φίλος υἱός: </p>
<p>τοῖσι δ' ἅμ' Εὐρύαλος τρίτατος κίεν ἰσόθεος φὼς </p>
<p>Μηκιστέος υἱὸς Ταλαϊονίδαο ἄνακτος: </p>
<p>συμπάντων δ' ἡγεῖτο βοὴν ἀγαθὸς Διομήδης: </p>
<p>τοῖσι δ' ἅμ' ὀγδώκοντα μέλαιναι νῆες ἕποντο. </p>
<p>οἳ δὲ Μυκήνας εἶχον ἐϋκτίμενον πτολίεθρον </p>
<p>ἀφνειόν τε Κόρινθον ἐϋκτιμένας τε Κλεωνάς, </p>
<p>Ὀρνειάς τ' ἐνέμοντο Ἀραιθυρέην τ' ἐρατεινὴν </p>
<p>καὶ Σικυῶν', ὅθ' ἄρ' Ἄδρηστος πρῶτ' ἐμβασίλευεν, </p>
<p>οἵ θ' Ὑπερησίην τε καὶ αἰπεινὴν Γονόεσσαν </p>
<p>Πελλήνην τ' εἶχον ἠδ' Αἴγιον ἀμφενέμοντο </p>
<p>Αἰγιαλόν τ' ἀνὰ πάντα καὶ ἀμφ' Ἑλίκην εὐρεῖαν, </p>
<p>τῶν ἑκατὸν νηῶν ἦρχε κρείων Ἀγαμέμνων </p>
<p>Ἀτρεΐδης: ἅμα τῷ γε πολὺ πλεῖστοι καὶ ἄριστοι </p>
<p>λαοὶ ἕποντ':  ἐν δ' αὐτὸς ἐδύσετο νώροπα χαλκὸν </p>
<p>κυδιόων, πᾶσιν δὲ μετέπρεπεν ἡρώεσσιν </p>
<p>οὕνεκ' ἄριστος ἔην πολὺ δὲ πλείστους ἄγε λαούς. </p>
<p>οἳ δ' εἶχον κοίλην Λακεδαίμονα κητώεσσαν, </p>
<p>Φᾶρίν τε Σπάρτην τε πολυτρήρωνά τε Μέσσην, </p>
<p>Βρυσειάς τ' ἐνέμοντο καὶ Αὐγειὰς ἐρατεινάς, </p>
<p>οἵ τ' ἄρ' Ἀμύκλας εἶχον Ἕλος τ' ἔφαλον πτολίεθρον, </p>
<p>οἵ τε Λάαν εἶχον ἠδ' Οἴτυλον ἀμφενέμοντο, </p>
<p>τῶν οἱ ἀδελφεὸς ἦρχε βοὴν ἀγαθὸς Μενέλαος </p>
<p>ἑξήκοντα νεῶν:  ἀπάτερθε δὲ θωρήσσοντο:  </p>
<p>ἐν δ' αὐτὸς κίεν ᾗσι προθυμίῃσι πεποιθὼς </p>
<p>ὀτρύνων πόλεμον δέ:  μάλιστα δὲ ἵετο θυμῷ </p>
<p>τίσασθαι Ἑλένης ὁρμήματά τε στοναχάς τε. </p>
<p>οἳ δὲ Πύλον τ' ἐνέμοντο καὶ Ἀρήνην ἐρατεινὴν </p>
<p>καὶ Θρύον Ἀλφειοῖο πόρον καὶ ἐΰκτιτον Αἰπὺ </p>
<p>καὶ Κυπαρισσήεντα καὶ Ἀμφιγένειαν ἔναιον </p>
<p>καὶ Πτελεὸν καὶ Ἕλος καὶ Δώριον, ἔνθά τε Μοῦσαι </p>
<p>ἀντόμεναι Θάμυριν τὸν Θρήϊκα παῦσαν ἀοιδῆς </p>
<p>Οἰχαλίηθεν ἰόντα παρ' Εὐρύτου Οἰχαλιῆος: </p>
<p>στεῦτο γὰρ εὐχόμενος νικησέμεν εἴ περ ἂν αὐταὶ </p>
<p>Μοῦσαι ἀείδοιεν κοῦραι Διὸς αἰγιόχοιο:  </p>
<p>αἳ δὲ χολωσάμεναι πηρὸν θέσαν, αὐτὰρ ἀοιδὴν </p>
<p>θεσπεσίην ἀφέλοντο καὶ ἐκλέλαθον κιθαριστύν:  </p>
<p>τῶν αὖθ' ἡγεμόνευε Γερήνιος ἱππότα Νέστωρ:  </p>
<p>τῷ δ' ἐνενήκοντα γλαφυραὶ νέες ἐστιχόωντο. </p>
<p>οἳ δ' ἔχον Ἀρκαδίην ὑπὸ Κυλλήνης ὄρος αἰπὺ </p>
<p>Αἰπύτιον παρὰ τύμβον ἵν' ἀνέρες ἀγχιμαχηταί, </p>
<p>οἳ Φενεόν τ' ἐνέμοντο καὶ Ὀρχομενὸν πολύμηλον </p>
<p>Ῥίπην τε Στρατίην τε καὶ ἠνεμόεσσαν Ἐνίσπην </p>
<p>καὶ Τεγέην εἶχον καὶ Μαντινέην ἐρατεινὴν </p>
<p>Στύμφηλόν τ' εἶχον καὶ Παρρασίην ἐνέμοντο, </p>
<p>τῶν ἦρχ' Ἀγκαίοιο πάϊς κρείων Ἀγαπήνωρ </p>
<p>ἑξήκοντα νεῶν:  πολέες δ' ἐν νηῒ ἑκάστῃ </p>
<p>Ἀρκάδες ἄνδρες ἔβαινον ἐπιστάμενοι πολεμίζειν. </p>
<p>αὐτὸς γάρ σφιν δῶκεν ἄναξ ἀνδρῶν Ἀγαμέμνων </p>
<p>νῆας ἐϋσσέλμους περάαν ἐπὶ οἴνοπα πόντον </p>
<p>Ἀτρεΐδης, ἐπεὶ οὔ σφι θαλάσσια ἔργα μεμήλει. </p>
<p>οἳ δ' ἄρα Βουπράσιόν τε καὶ Ἤλιδα δῖαν ἔναιον </p>
<p>ὅσσον ἐφ' Ὑρμίνη καὶ Μύρσινος ἐσχατόωσα </p>
<p>πέτρη τ' Ὠλενίη καὶ Ἀλήσιον ἐντὸς ἐέργει, </p>
<p>τῶν αὖ τέσσαρες ἀρχοὶ ἔσαν, δέκα δ' ἀνδρὶ ἑκάστῳ </p>
<p>νῆες ἕποντο θοαί, πολέες δ' ἔμβαινον Ἐπειοί. </p>
<p>τῶν μὲν ἄρ' Ἀμφίμαχος καὶ Θάλπιος ἡγησάσθην </p>
<p>υἷες ὃ μὲν Κτεάτου, ὃ δ' ἄρ' Εὐρύτου, Ἀκτορίωνε:  </p>
<p>τῶν δ' Ἀμαρυγκεΐδης ἦρχε κρατερὸς Διώρης: </p>
<p>τῶν δὲ τετάρτων ἦρχε Πολύξεινος θεοειδὴς </p>
<p>υἱὸς Ἀγασθένεος Αὐγηϊάδαο ἄνακτος. </p>
<p>οἳ δ' ἐκ Δουλιχίοιο Ἐχινάων θ' ἱεράων </p>
<p>νήσων, αἳ ναίουσι πέρην ἁλὸς Ἤλιδος ἄντα, </p>
<p>τῶν αὖθ' ἡγεμόνευε Μέγης ἀτάλαντος Ἄρηϊ </p>
<p>Φυλεΐδης, ὃν τίκτε Διῒ φίλος ἱππότα Φυλεύς, </p>
<p>ὅς ποτε Δουλίχιον δ' ἀπενάσσατο πατρὶ χολωθείς: </p>
<p>τῷ δ' ἅμα τεσσαράκοντα μέλαιναι νῆες ἕποντο. </p>
<p>αὐτὰρ Ὀδυσσεὺς ἦγε Κεφαλλῆνας μεγαθύμους, </p>
<p>οἵ ῥ' Ἰθάκην εἶχον καὶ Νήριτον εἰνοσίφυλλον </p>
<p>καὶ Κροκύλει' ἐνέμοντο καὶ Αἰγίλιπα τρηχεῖαν, </p>
<p>οἵ τε Ζάκυνθον ἔχον ἠδ' οἳ Σάμον ἀμφενέμοντο, </p>
<p>οἵ τ' ἤπειρον ἔχον ἠδ' ἀντιπέραι' ἐνέμοντο:  </p>
<p>τῶν μὲν Ὀδυσσεὺς ἦρχε Διὶ μῆτιν ἀτάλαντος: </p>
<p>τῷ δ' ἅμα νῆες ἕποντο δυώδεκα μιλτοπάρῃοι. </p>
<p>Αἰτωλῶν δ' ἡγεῖτο Θόας Ἀνδραίμονος υἱός, </p>
<p>οἳ Πλευρῶν' ἐνέμοντο καὶ Ὤλενον ἠδὲ Πυλήνην </p>
<p>Χαλκίδα τ' ἀγχίαλον Καλυδῶνά τε πετρήεσσαν:  </p>
<p>οὐ γὰρ ἔτ' Οἰνῆος μεγαλήτορος υἱέες ἦσαν, </p>
<p>οὐδ' ἄρ' ἔτ' αὐτὸς ἔην, θάνε δὲ ξανθὸς Μελέαγρος: </p>
<p>τῷ δ' ἐπὶ πάντ' ἐτέταλτο ἀνασσέμεν Αἰτωλοῖσι:  </p>
<p>τῷ δ' ἅμα τεσσαράκοντα μέλαιναι νῆες ἕποντο. </p>
<p>Κρητῶν δ' Ἰδομενεὺς δουρὶ κλυτὸς ἡγεμόνευεν, </p>
<p>οἳ Κνωσόν τ' εἶχον Γόρτυνά τε τειχιόεσσαν, </p>
<p>Λύκτον Μίλητόν τε καὶ ἀργινόεντα Λύκαστον </p>
<p>Φαιστόν τε Ῥύτιόν τε, πόλεις εὖ ναιετοώσας, </p>
<p>ἄλλοι θ' οἳ Κρήτην ἑκατόμπολιν ἀμφενέμοντο. </p>
<p>τῶν μὲν ἄρ' Ἰδομενεὺς δουρὶ κλυτὸς ἡγεμόνευε </p>
<p>Μηριόνης τ' ἀτάλαντος Ἐνυαλίῳ ἀνδρειφόντῃ:  </p>
<p>τοῖσι δ' ἅμ' ὀγδώκοντα μέλαιναι νῆες ἕποντο. </p>
<p>Τληπόλεμος δ' Ἡρακλεΐδης ἠΰς τε μέγας τε </p>
<p>ἐκ Ῥόδου ἐννέα νῆας ἄγεν Ῥοδίων ἀγερώχων, </p>
<p>οἳ Ῥόδον ἀμφενέμοντο διὰ τρίχα κοσμηθέντες </p>
<p>Λίνδον Ἰηλυσόν τε καὶ ἀργινόεντα Κάμειρον. </p>
<p>τῶν μὲν Τληπόλεμος δουρὶ κλυτὸς ἡγεμόνευεν, </p>
<p>ὃν τέκεν Ἀστυόχεια βίῃ Ἡρακληείῃ, </p>
<p>τὴν ἄγετ' ἐξ Ἐφύρης ποταμοῦ ἄπο Σελλήεντος </p>
<p>πέρσας ἄστεα πολλὰ διοτρεφέων αἰζηῶν. </p>
<p>Τληπόλεμος δ' ἐπεὶ οὖν τράφ' ἐνὶ μεγάρῳ εὐπήκτῳ, </p>
<p>αὐτίκα πατρὸς ἑοῖο φίλον μήτρωα κατέκτα </p>
<p>ἤδη γηράσκοντα Λικύμνιον ὄζον Ἄρηος: </p>
<p>αἶψα δὲ νῆας ἔπηξε, πολὺν δ' ὅ γε λαὸν ἀγείρας </p>
<p>βῆ φεύγων ἐπὶ πόντον:  ἀπείλησαν γάρ οἱ ἄλλοι </p>
<p>υἱέες υἱωνοί τε βίης Ἡρακληείης. </p>
<p>αὐτὰρ ὅ γ' ἐς Ῥόδον ἷξεν ἀλώμενος ἄλγεα πάσχων:  </p>
<p>τριχθὰ δὲ ᾤκηθεν καταφυλαδόν, ἠδὲ φίληθεν </p>
<p>ἐκ Διός, ὅς τε θεοῖσι καὶ ἀνθρώποισιν ἀνάσσει, </p>
<p>καί σφιν θεσπέσιον πλοῦτον κατέχευε Κρονίων. </p>
<p>Νιρεὺς αὖ Σύμηθεν ἄγε τρεῖς νῆας ἐΐσας </p>
<p>Νιρεὺς Ἀγλαΐης υἱὸς Χαρόποιό τ' ἄνακτος </p>
<p>Νιρεύς, ὃς κάλλιστος ἀνὴρ ὑπὸ Ἴλιον ἦλθε </p>
<p>τῶν ἄλλων Δαναῶν μετ' ἀμύμονα Πηλεΐωνα:  </p>
<p>ἀλλ' ἀλαπαδνὸς ἔην, παῦρος δέ οἱ εἵπετο λαός. </p>
<p>οἳ δ' ἄρα Νίσυρόν τ' εἶχον Κράπαθόν τε Κάσον τε </p>
<p>καὶ Κῶν Εὐρυπύλοιο πόλιν νήσους τε Καλύδνας, </p>
<p>τῶν αὖ Φείδιππός τε καὶ Ἄντιφος ἡγησάσθην </p>
<p>Θεσσαλοῦ υἷε δύω Ἡρακλεΐδαο ἄνακτος: </p>
<p>τοῖς δὲ τριήκοντα γλαφυραὶ νέες ἐστιχόωντο. </p>
<p>νῦν αὖ τοὺς ὅσσοι τὸ Πελασγικὸν Ἄργος ἔναιον, </p>
<p>οἵ τ' Ἄλον οἵ τ' Ἀλόπην οἵ τε Τρηχῖνα νέμοντο, </p>
<p>οἵ τ' εἶχον Φθίην ἠδ' Ἑλλάδα καλλιγύναικα, </p>
<p>Μυρμιδόνες δὲ καλεῦντο καὶ Ἕλληνες καὶ Ἀχαιοί, </p>
<p>τῶν αὖ πεντήκοντα νεῶν ἦν ἀρχὸς Ἀχιλλεύς. </p>
<p>ἀλλ' οἵ γ' οὐ πολέμοιο δυσηχέος ἐμνώοντο:  </p>
<p>οὐ γὰρ ἔην ὅς τίς σφιν ἐπὶ στίχας ἡγήσαιτο:  </p>
<p>κεῖτο γὰρ ἐν νήεσσι ποδάρκης δῖος Ἀχιλλεὺς </p>
<p>κούρης χωόμενος Βρισηΐδος ἠϋκόμοιο, </p>
<p>τὴν ἐκ Λυρνησσοῦ ἐξείλετο πολλὰ μογήσας </p>
<p>Λυρνησσὸν διαπορθήσας καὶ τείχεα Θήβης, </p>
<p>κὰδ δὲ Μύνητ' ἔβαλεν καὶ Ἐπίστροφον ἐγχεσιμώρους, </p>
<p>υἱέας Εὐηνοῖο Σεληπιάδαο ἄνακτος: </p>
<p>τῆς ὅ γε κεῖτ' ἀχέων, τάχα δ' ἀνστήσεσθαι ἔμελλεν. </p>
<p>οἳ δ' εἶχον Φυλάκην καὶ Πύρασον ἀνθεμόεντα </p>
<p>Δήμητρος τέμενος, Ἴτωνά τε μητέρα μήλων, </p>
<p>ἀγχίαλόν τ' Ἀντρῶνα ἰδὲ Πτελεὸν λεχεποίην, </p>
<p>τῶν αὖ Πρωτεσίλαος ἀρήϊος ἡγεμόνευε </p>
<p>ζωὸς ἐών:  τότε δ' ἤδη ἔχεν κάτα γαῖα μέλαινα. </p>
<p>τοῦ δὲ καὶ ἀμφιδρυφὴς ἄλοχος Φυλάκῃ ἐλέλειπτο </p>
<p>καὶ δόμος ἡμιτελής: τὸν δ' ἔκτανε Δάρδανος ἀνὴρ </p>
<p>νηὸς ἀποθρῴσκοντα πολὺ πρώτιστον Ἀχαιῶν. </p>
<p>οὐδὲ μὲν οὐδ' οἳ ἄναρχοι ἔσαν, πόθεόν γε μὲν ἀρχόν:  </p>
<p>ἀλλά σφεας κόσμησε Ποδάρκης ὄζος Ἄρηος </p>
<p>Ἰφίκλου υἱὸς πολυμήλου Φυλακίδαο </p>
<p>αὐτοκασίγνητος μεγαθύμου Πρωτεσιλάου </p>
<p>ὁπλότερος γενεῇ:  ὁ δ' ἅμα πρότερος καὶ ἀρείων </p>
<p>ἥρως Πρωτεσίλαος ἀρήϊος: οὐδέ τι λαοὶ </p>
<p>δεύονθ' ἡγεμόνος, πόθεόν γε μὲν ἐσθλὸν ἐόντα:  </p>
<p>τῷ δ' ἅμα τεσσαράκοντα μέλαιναι νῆες ἕποντο. </p>
<p>οἳ δὲ Φερὰς ἐνέμοντο παραὶ Βοιβηΐδα λίμνην </p>
<p>Βοίβην καὶ Γλαφύρας καὶ ἐϋκτιμένην Ἰαωλκόν, </p>
<p>τῶν ἦρχ' Ἀδμήτοιο φίλος πάϊς ἕνδεκα νηῶν </p>
<p>Εὔμηλος, τὸν ὑπ' Ἀδμήτῳ τέκε δῖα γυναικῶν </p>
<p>Ἄλκηστις Πελίαο θυγατρῶν εἶδος ἀρίστη. </p>
<p>οἳ δ' ἄρα Μηθώνην καὶ Θαυμακίην ἐνέμοντο </p>
<p>καὶ Μελίβοιαν ἔχον καὶ Ὀλιζῶνα τρηχεῖαν, </p>
<p>τῶν δὲ Φιλοκτήτης ἦρχεν τόξων ἐῢ εἰδὼς </p>
<p>ἑπτὰ νεῶν:  ἐρέται δ' ἐν ἑκάστῃ πεντήκοντα </p>
<p>ἐμβέβασαν τόξων εὖ εἰδότες ἶφι μάχεσθαι. </p>
<p>ἀλλ' ὃ μὲν ἐν νήσῳ κεῖτο κρατέρ' ἄλγεα πάσχων </p>
<p>Λήμνῳ ἐν ἠγαθέῃ, ὅθι μιν λίπον υἷες Ἀχαιῶν </p>
<p>ἕλκεϊ μοχθίζοντα κακῷ ὀλοόφρονος ὕδρου:  </p>
<p>ἔνθ' ὅ γε κεῖτ' ἀχέων:  τάχα δὲ μνήσεσθαι ἔμελλον </p>
<p>Ἀργεῖοι παρὰ νηυσὶ Φιλοκτήταο ἄνακτος. </p>
<p>οὐδὲ μὲν οὐδ' οἳ ἄναρχοι ἔσαν, πόθεόν γε μὲν ἀρχόν:  </p>
<p>ἀλλὰ Μέδων κόσμησεν Ὀϊλῆος νόθος υἱός, </p>
<p>τόν ῥ' ἔτεκεν Ῥήνη ὑπ' Ὀϊλῆϊ πτολιπόρθῳ. </p>
<p>οἳ δ' εἶχον Τρίκκην καὶ Ἰθώμην κλωμακόεσσαν, </p>
<p>οἵ τ' ἔχον Οἰχαλίην πόλιν Εὐρύτου Οἰχαλιῆος, </p>
<p>τῶν αὖθ' ἡγείσθην Ἀσκληπιοῦ δύο παῖδε </p>
<p>ἰητῆρ' ἀγαθὼ Ποδαλείριος ἠδὲ Μαχάων:  </p>
<p>τοῖς δὲ τριήκοντα γλαφυραὶ νέες ἐστιχόωντο. </p>
<p>οἳ δ' ἔχον Ὀρμένιον, οἵ τε κρήνην Ὑπέρειαν, </p>
<p>οἵ τ' ἔχον Ἀστέριον Τιτάνοιό τε λευκὰ κάρηνα, </p>
<p>τῶν ἦρχ' Εὐρύπυλος Εὐαίμονος ἀγλαὸς υἱός: </p>
<p>τῷ δ' ἅμα τεσσαράκοντα μέλαιναι νῆες ἕποντο. </p>
<p>οἳ δ' Ἄργισσαν ἔχον καὶ Γυρτώνην ἐνέμοντο, </p>
<p>Ὄρθην Ἠλώνην τε πόλιν τ' Ὀλοοσσόνα λευκήν, </p>
<p>τῶν αὖθ' ἡγεμόνευε μενεπτόλεμος Πολυποίτης </p>
<p>υἱὸς Πειριθόοιο τὸν ἀθάνατος τέκετο Ζεύς: </p>
<p>τόν ῥ' ὑπὸ Πειριθόῳ τέκετο κλυτὸς Ἱπποδάμεια </p>
<p>ἤματι τῷ ὅτε Φῆρας ἐτίσατο λαχνήεντας, </p>
<p>τοὺς δ' ἐκ Πηλίου ὦσε καὶ Αἰθίκεσσι πέλασσεν:  </p>
<p>οὐκ οἶος, ἅμα τῷ γε Λεοντεὺς ὄζος Ἄρηος </p>
<p>υἱὸς ὑπερθύμοιο Κορώνου Καινεΐδαο:  </p>
<p>τοῖς δ' ἅμα τεσσαράκοντα μέλαιναι νῆες ἕποντο. </p>
<p>Γουνεὺς δ' ἐκ Κύφου ἦγε δύω καὶ εἴκοσι νῆας: </p>
<p>τῷ δ' Ἐνιῆνες ἕποντο μενεπτόλεμοί τε Περαιβοὶ </p>
<p>οἳ περὶ Δωδώνην δυσχείμερον οἰκί' ἔθεντο, </p>
<p>οἵ τ' ἀμφ' ἱμερτὸν Τιταρησσὸν ἔργα νέμοντο </p>
<p>ὅς ῥ' ἐς Πηνειὸν προΐει καλλίρροον ὕδωρ, </p>
<p>οὐδ' ὅ γε Πηνειῷ συμμίσγεται ἀργυροδίνῃ, </p>
<p>ἀλλά τέ μιν καθύπερθεν ἐπιρρέει ἠΰτ' ἔλαιον:  </p>
<p>ὅρκου γὰρ δεινοῦ Στυγὸς ὕδατός ἐστιν ἀπορρώξ. </p>
<p>Μαγνήτων δ' ἦρχε Πρόθοος Τενθρηδόνος υἱός, </p>
<p>οἳ περὶ Πηνειὸν καὶ Πήλιον εἰνοσίφυλλον </p>
<p>ναίεσκον:  τῶν μὲν Πρόθοος θοὸς ἡγεμόνευε, </p>
<p>τῷ δ' ἅμα τεσσαράκοντα μέλαιναι νῆες ἕποντο. </p>
<p>οὗτοι ἄρ' ἡγεμόνες Δαναῶν καὶ κοίρανοι ἦσαν:  </p>
<p>τίς τὰρ τῶν ὄχ' ἄριστος ἔην σύ μοι ἔννεπε Μοῦσα </p>
<p>αὐτῶν ἠδ' ἵππων, οἳ ἅμ' Ἀτρεΐδῃσιν ἕποντο. </p>
<p>ἵπποι μὲν μέγ' ἄρισται ἔσαν Φηρητιάδαο, </p>
<p>τὰς Εὔμηλος ἔλαυνε ποδώκεας ὄρνιθας ὣς </p>
<p>ὄτριχας οἰέτεας σταφύλῇ ἐπὶ νῶτον ἐΐσας: </p>
<p>τὰς ἐν Πηρείῃ θρέψ' ἀργυρότοξος Ἀπόλλων </p>
<p>ἄμφω θηλείας, φόβον Ἄρηος φορεούσας. </p>
<p>ἀνδρῶν αὖ μέγ' ἄριστος ἔην Τελαμώνιος Αἴας </p>
<p>ὄφρ' Ἀχιλεὺς μήνιεν:  ὃ γὰρ πολὺ φέρτατος ἦεν, </p>
<p>ἵπποι θ' οἳ φορέεσκον ἀμύμονα Πηλεΐωνα. </p>
<p>ἀλλ' ὃ μὲν ἐν νήεσσι κορωνίσι ποντοπόροισι </p>
<p>κεῖτ' ἀπομηνίσας Ἀγαμέμνονι ποιμένι λαῶν </p>
<p>Ἀτρεΐδῃ:  λαοὶ δὲ παρὰ ῥηγμῖνι θαλάσσης </p>
<p>δίσκοισιν τέρποντο καὶ αἰγανέῃσιν ἱέντες </p>
<p>τόξοισίν θ':  ἵπποι δὲ παρ' ἅρμασιν οἷσιν ἕκαστος </p>
<p>λωτὸν ἐρεπτόμενοι ἐλεόθρεπτόν τε σέλινον </p>
<p>ἕστασαν:  ἅρματα δ' εὖ πεπυκασμένα κεῖτο ἀνάκτων </p>
<p>ἐν κλισίῃς: οἳ δ' ἀρχὸν ἀρηΐφιλον ποθέοντες </p>
<p>φοίτων ἔνθα καὶ ἔνθα κατὰ στρατὸν οὐδὲ μάχοντο. </p>
<p>οἳ δ' ἄρ' ἴσαν ὡς εἴ τε πυρὶ χθὼν πᾶσα νέμοιτο:  </p>
<p>γαῖα δ' ὑπεστενάχιζε Διὶ ὣς τερπικεραύνῳ </p>
<p>χωομένῳ ὅτε τ' ἀμφὶ Τυφωέϊ γαῖαν ἱμάσσῃ </p>
<p>εἰν Ἀρίμοις, ὅθι φασὶ Τυφωέος ἔμμεναι εὐνάς: </p>
<p>ὣς ἄρα τῶν ὑπὸ ποσσὶ μέγα στεναχίζετο γαῖα </p>
<p>ἐρχομένων:  μάλα δ' ὦκα διέπρησσον πεδίοιο. </p>
<p>Τρωσὶν δ' ἄγγελος ἦλθε ποδήνεμος ὠκέα Ἶρις </p>
<p>πὰρ Διὸς αἰγιόχοιο σὺν ἀγγελίῃ ἀλεγεινῇ:  </p>
<p>οἳ δ' ἀγορὰς ἀγόρευον ἐπὶ Πριάμοιο θύρῃσι </p>
<p>πάντες ὁμηγερέες ἠμὲν νέοι ἠδὲ γέροντες: </p>
<p>ἀγχοῦ δ' ἱσταμένη προσέφη πόδας ὠκέα Ἶρις: </p>
<p>εἴσατο δὲ φθογγὴν υἷϊ Πριάμοιο Πολίτῃ, </p>
<p>ὃς Τρώων σκοπὸς ἷζε ποδωκείῃσι πεποιθὼς </p>
<p>τύμβῳ ἐπ' ἀκροτάτῳ Αἰσυήταο γέροντος, </p>
<p>δέγμενος ὁππότε ναῦφιν ἀφορμηθεῖεν Ἀχαιοί:  </p>
<p>τῷ μιν ἐεισαμένη προσέφη πόδας ὠκέα Ἶρις: </p>
<p>ὦ γέρον αἰεί τοι μῦθοι φίλοι ἄκριτοί εἰσιν, </p>
<p>ὥς ποτ' ἐπ' εἰρήνης: πόλεμος δ' ἀλίαστος ὄρωρεν. </p>
<p>ἤδη μὲν μάλα πολλὰ μάχας εἰσήλυθον ἀνδρῶν, </p>
<p>ἀλλ' οὔ πω τοιόνδε τοσόνδέ τε λαὸν ὄπωπα:  </p>
<p>λίην γὰρ φύλλοισιν ἐοικότες ἢ ψαμάθοισιν </p>
<p>ἔρχονται πεδίοιο μαχησόμενοι προτὶ ἄστυ. </p>
<p>Ἕκτορ σοὶ δὲ μάλιστ' ἐπιτέλλομαι, ὧδε δὲ ῥέξαι:  </p>
<p>πολλοὶ γὰρ κατὰ ἄστυ μέγα Πριάμου ἐπίκουροι, </p>
<p>ἄλλη δ' ἄλλων γλῶσσα πολυσπερέων ἀνθρώπων:  </p>
<p>τοῖσιν ἕκαστος ἀνὴρ σημαινέτω οἷσί περ ἄρχει, </p>
<p>τῶν δ' ἐξηγείσθω κοσμησάμενος πολιήτας. </p>
<p>ὣς ἔφαθ', Ἕκτωρ δ' οὔ τι θεᾶς ἔπος ἠγνοίησεν, </p>
<p>αἶψα δ' ἔλυσ' ἀγορήν:  ἐπὶ τεύχεα δ' ἐσσεύοντο:  </p>
<p>πᾶσαι δ' ὠΐγνυντο πύλαι, ἐκ δ' ἔσσυτο λαὸς </p>
<p>πεζοί θ' ἱππῆές τε:  πολὺς δ' ὀρυμαγδὸς ὀρώρει. </p>
<p>ἔστι δέ τις προπάροιθε πόλιος αἰπεῖα κολώνη </p>
<p>ἐν πεδίῳ ἀπάνευθε περίδρομος ἔνθα καὶ ἔνθα, </p>
<p>τὴν ἤτοι ἄνδρες Βατίειαν κικλήσκουσιν, </p>
<p>ἀθάνατοι δέ τε σῆμα πολυσκάρθμοιο Μυρίνης: </p>
<p>ἔνθα τότε Τρῶές τε διέκριθεν ἠδ' ἐπίκουροι. </p>
<p>Τρωσὶ μὲν ἡγεμόνευε μέγας κορυθαίολος Ἕκτωρ </p>
<p>Πριαμίδης: ἅμα τῷ γε πολὺ πλεῖστοι καὶ ἄριστοι </p>
<p>λαοὶ θωρήσσοντο μεμαότες ἐγχείῃσι. </p>
<p>Δαρδανίων αὖτ' ἦρχεν ἐῢς πάϊς Ἀγχίσαο </p>
<p>Αἰνείας, τὸν ὑπ' Ἀγχίσῃ τέκε δῖ' Ἀφροδίτη </p>
<p>Ἴδης ἐν κνημοῖσι θεὰ βροτῷ εὐνηθεῖσα, </p>
<p>οὐκ οἶος, ἅμα τῷ γε δύω Ἀντήνορος υἷε </p>
<p>Ἀρχέλοχός τ' Ἀκάμας τε μάχης εὖ εἰδότε πάσης. </p>
<p>οἳ δὲ Ζέλειαν ἔναιον ὑπαὶ πόδα νείατον Ἴδης </p>
<p>ἀφνειοὶ πίνοντες ὕδωρ μέλαν Αἰσήποιο </p>
<p>Τρῶες, τῶν αὖτ' ἦρχε Λυκάονος ἀγλαὸς υἱὸς </p>
<p>Πάνδαρος, ᾧ καὶ τόξον Ἀπόλλων αὐτὸς ἔδωκεν. </p>
<p>οἳ δ' Ἀδρήστειάν τ' εἶχον καὶ δῆμον Ἀπαισοῦ </p>
<p>καὶ Πιτύειαν ἔχον καὶ Τηρείης ὄρος αἰπύ, </p>
<p>τῶν ἦρχ' Ἄδρηστός τε καὶ Ἄμφιος λινοθώρηξ </p>
<p>υἷε δύω Μέροπος Περκωσίου, ὃς περὶ πάντων </p>
<p>ᾔδεε μαντοσύνας, οὐδὲ οὓς παῖδας ἔασκε </p>
<p>στείχειν ἐς πόλεμον φθισήνορα:  τὼ δέ οἱ οὔ τι </p>
<p>πειθέσθην:  κῆρες γὰρ ἄγον μέλανος θανάτοιο. </p>
<p>οἳ δ' ἄρα Περκώτην καὶ Πράκτιον ἀμφενέμοντο </p>
<p>καὶ Σηστὸν καὶ Ἄβυδον ἔχον καὶ δῖαν Ἀρίσβην, </p>
<p>τῶν αὖθ' Ὑρτακίδης ἦρχ' Ἄσιος ὄρχαμος ἀνδρῶν, </p>
<p>Ἄσιος Ὑρτακίδης ὃν Ἀρίσβηθεν φέρον ἵπποι </p>
<p>αἴθωνες μεγάλοι ποταμοῦ ἄπο Σελλήεντος. </p>
<p>Ἱππόθοος δ' ἄγε φῦλα Πελασγῶν ἐγχεσιμώρων </p>
<p>τῶν οἳ Λάρισαν ἐριβώλακα ναιετάασκον:  </p>
<p>τῶν ἦρχ' Ἱππόθοός τε Πύλαιός τ' ὄζος Ἄρηος, </p>
<p>υἷε δύω Λήθοιο Πελασγοῦ Τευταμίδαο. </p>
<p>αὐτὰρ Θρήϊκας ἦγ' Ἀκάμας καὶ Πείροος ἥρως </p>
<p>ὅσσους Ἑλλήσποντος ἀγάρροος ἐντὸς ἐέργει. </p>
<p>Εὔφημος δ' ἀρχὸς Κικόνων ἦν αἰχμητάων </p>
<p>υἱὸς Τροιζήνοιο διοτρεφέος Κεάδαο. </p>
<p>αὐτὰρ Πυραίχμης ἄγε Παίονας ἀγκυλοτόξους </p>
<p>τηλόθεν ἐξ Ἀμυδῶνος ἀπ' Ἀξιοῦ εὐρὺ ῥέοντος, </p>
<p>Ἀξιοῦ οὗ κάλλιστον ὕδωρ ἐπικίδναται αἶαν. </p>
<p>Παφλαγόνων δ' ἡγεῖτο Πυλαιμένεος λάσιον κῆρ </p>
<p>ἐξ Ἐνετῶν, ὅθεν ἡμιόνων γένος ἀγροτεράων, </p>
<p>οἵ ῥα Κύτωρον ἔχον καὶ Σήσαμον ἀμφενέμοντο </p>
<p>ἀμφί τε Παρθένιον ποταμὸν κλυτὰ δώματ' ἔναιον </p>
<p>Κρῶμνάν τ' Αἰγιαλόν τε καὶ ὑψηλοὺς Ἐρυθίνους. </p>
<p>αὐτὰρ Ἁλιζώνων Ὀδίος καὶ Ἐπίστροφος ἦρχον </p>
<p>τηλόθεν ἐξ Ἀλύβης, ὅθεν ἀργύρου ἐστὶ γενέθλη. </p>
<p>Μυσῶν δὲ Χρόμις ἦρχε καὶ Ἔννομος οἰωνιστής: </p>
<p>ἀλλ' οὐκ οἰωνοῖσιν ἐρύσατο κῆρα μέλαιναν, </p>
<p>ἀλλ' ἐδάμη ὑπὸ χερσὶ ποδώκεος Αἰακίδαο </p>
<p>ἐν ποταμῷ, ὅθι περ Τρῶας κεράϊζε καὶ ἄλλους. </p>
<p>Φόρκυς αὖ Φρύγας ἦγε καὶ Ἀσκάνιος θεοειδὴς </p>
<p>τῆλ' ἐξ Ἀσκανίης: μέμασαν δ' ὑσμῖνι μάχεσθαι. </p>
<p>Μῄοσιν αὖ Μέσθλης τε καὶ Ἄντιφος ἡγησάσθην </p>
<p>υἷε Ταλαιμένεος τὼ Γυγαίη τέκε λίμνη, </p>
<p>οἳ καὶ Μῄονας ἦγον ὑπὸ Τμώλῳ γεγαῶτας. </p>
<p>Νάστης αὖ Καρῶν ἡγήσατο βαρβαροφώνων, </p>
<p>οἳ Μίλητον ἔχον Φθιρῶν τ' ὄρος ἀκριτόφυλλον </p>
<p>Μαιάνδρου τε ῥοὰς Μυκάλης τ' αἰπεινὰ κάρηνα:  </p>
<p>τῶν μὲν ἄρ' Ἀμφίμαχος καὶ Νάστης ἡγησάσθην, </p>
<p>Νάστης Ἀμφίμαχός τε Νομίονος ἀγλαὰ τέκνα, </p>
<p>ὃς καὶ χρυσὸν ἔχων πόλεμον δ' ἴεν ἠΰτε κούρη </p>
<p>νήπιος, οὐδέ τί οἱ τό γ' ἐπήρκεσε λυγρὸν ὄλεθρον, </p>
<p>ἀλλ' ἐδάμη ὑπὸ χερσὶ ποδώκεος Αἰακίδαο </p>
<p>ἐν ποταμῷ, χρυσὸν δ' Ἀχιλεὺς ἐκόμισσε δαΐφρων. </p>
<p>Σαρπηδὼν δ' ἦρχεν Λυκίων καὶ Γλαῦκος ἀμύμων </p>
<p>τηλόθεν ἐκ Λυκίης, Ξάνθου ἄπο δινήεντος. </p></div1>
<div1 lines="461" n="3">
<p>αὐτὰρ ἐπεὶ κόσμηθεν ἅμ' ἡγεμόνεσσιν ἕκαστοι, </p>
<p>Τρῶες μὲν κλαγγῇ τ' ἐνοπῇ τ' ἴσαν ὄρνιθες ὣς </p>
<p>ἠΰτε περ κλαγγὴ γεράνων πέλει οὐρανόθι πρό:  </p>
<p>αἵ τ' ἐπεὶ οὖν χειμῶνα φύγον καὶ ἀθέσφατον ὄμβρον </p>
<p>κλαγγῇ ταί γε πέτονται ἐπ' ὠκεανοῖο ῥοάων </p>
<p>ἀνδράσι Πυγμαίοισι φόνον καὶ κῆρα φέρουσαι:  </p>
<p>ἠέριαι δ' ἄρα ταί γε κακὴν ἔριδα προφέρονται. </p>
<p>οἳ δ' ἄρ' ἴσαν σιγῇ μένεα πνείοντες Ἀχαιοὶ </p>
<p>ἐν θυμῷ μεμαῶτες ἀλεξέμεν ἀλλήλοισιν. </p>
<p>εὖτ' ὄρεος κορυφῇσι Νότος κατέχευεν ὀμίχλην </p>
<p>ποιμέσιν οὔ τι φίλην, κλέπτῃ δέ τε νυκτὸς ἀμείνω, </p>
<p>τόσσόν τίς τ' ἐπιλεύσσει ὅσον τ' ἐπὶ λᾶαν ἵησιν:  </p>
<p>ὣς ἄρα τῶν ὑπὸ ποσσὶ κονίσαλος ὄρνυτ' ἀελλὴς </p>
<p>ἐρχομένων:  μάλα δ' ὦκα διέπρησσον πεδίοιο. </p>
<p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες, </p>
<p>Τρωσὶν μὲν προμάχιζεν Ἀλέξανδρος θεοειδὴς </p>
<p>παρδαλέην ὤμοισιν ἔχων καὶ καμπύλα τόξα </p>
<p>καὶ ξίφος: αὐτὰρ δοῦρε δύω κεκορυθμένα χαλκῷ </p>
<p>πάλλων Ἀργείων προκαλίζετο πάντας ἀρίστους </p>
<p>ἀντίβιον μαχέσασθαι ἐν αἰνῇ δηϊοτῆτι. </p>
<p>τὸν δ' ὡς οὖν ἐνόησεν ἀρηΐφιλος Μενέλαος </p>
<p>ἐρχόμενον προπάροιθεν ὁμίλου μακρὰ βιβάντα, </p>
<p>ὥς τε λέων ἐχάρη μεγάλῳ ἐπὶ σώματι κύρσας </p>
<p>εὑρὼν ἢ ἔλαφον κεραὸν ἢ ἄγριον αἶγα </p>
<p>πεινάων:  μάλα γάρ τε κατεσθίει, εἴ περ ἂν αὐτὸν </p>
<p>σεύωνται ταχέες τε κύνες θαλεροί τ' αἰζηοί:  </p>
<p>ὣς ἐχάρη Μενέλαος Ἀλέξανδρον θεοειδέα </p>
<p>ὀφθαλμοῖσιν ἰδών:  φάτο γὰρ τίσεσθαι ἀλείτην:  </p>
<p>αὐτίκα δ' ἐξ ὀχέων σὺν τεύχεσιν ἆλτο χαμᾶζε. </p>
<p>τὸν δ' ὡς οὖν ἐνόησεν Ἀλέξανδρος θεοειδὴς </p>
<p>ἐν προμάχοισι φανέντα, κατεπλήγη φίλον ἦτορ, </p>
<p>ἂψ δ' ἑτάρων εἰς ἔθνος ἐχάζετο κῆρ' ἀλεείνων. </p>
<p>ὡς δ' ὅτε τίς τε δράκοντα ἰδὼν παλίνορσος ἀπέστη </p>
<p>οὔρεος ἐν βήσσῃς, ὑπό τε τρόμος ἔλλαβε γυῖα, </p>
<p>ἂψ δ' ἀνεχώρησεν, ὦχρός τέ μιν εἷλε παρειάς, </p>
<p>ὣς αὖτις καθ' ὅμιλον ἔδυ Τρώων ἀγερώχων </p>
<p>δείσας Ἀτρέος υἱὸν Ἀλέξανδρος θεοειδής. </p>
<p>τὸν δ' Ἕκτωρ νείκεσσεν ἰδὼν αἰσχροῖς ἐπέεσσιν:  </p>
<p>Δύσπαρι εἶδος ἄριστε γυναιμανὲς ἠπεροπευτὰ </p>
<p>αἴθ' ὄφελες ἄγονός τ' ἔμεναι ἄγαμός τ' ἀπολέσθαι:  </p>
<p>καί κε τὸ βουλοίμην, καί κεν πολὺ κέρδιον ἦεν </p>
<p>ἢ οὕτω λώβην τ' ἔμεναι καὶ ὑπόψιον ἄλλων. </p>
<p>ἦ που καγχαλόωσι κάρη κομόωντες Ἀχαιοὶ </p>
<p>φάντες ἀριστῆα πρόμον ἔμμεναι, οὕνεκα καλὸν </p>
<p>εἶδος ἔπ', ἀλλ' οὐκ ἔστι βίη φρεσὶν οὐδέ τις ἀλκή. </p>
<p>ἦ τοιόσδε ἐὼν ἐν ποντοπόροισι νέεσσι </p>
<p>πόντον ἐπιπλώσας, ἑτάρους ἐρίηρας ἀγείρας, </p>
<p>μιχθεὶς ἀλλοδαποῖσι γυναῖκ' εὐειδέ' ἀνῆγες </p>
<p>ἐξ ἀπίης γαίης νυὸν ἀνδρῶν αἰχμητάων </p>
<p>πατρί τε σῷ μέγα πῆμα πόληΐ τε παντί τε δήμῳ, </p>
<p>δυσμενέσιν μὲν χάρμα, κατηφείην δὲ σοὶ αὐτῷ; </p>
<p>οὐκ ἂν δὴ μείνειας ἀρηΐφιλον Μενέλαον; </p>
<p>γνοίης χ' οἵου φωτὸς ἔχεις θαλερὴν παράκοιτιν:  </p>
<p>οὐκ ἄν τοι χραίσμῃ κίθαρις τά τε δῶρ' Ἀφροδίτης </p>
<p>ἥ τε κόμη τό τε εἶδος ὅτ' ἐν κονίῃσι μιγείης. </p>
<p>ἀλλὰ μάλα Τρῶες δειδήμονες: ἦ τέ κεν ἤδη </p>
<p>λάϊνον ἕσσο χιτῶνα κακῶν ἕνεχ' ὅσσα ἔοργας. </p>
<p>τὸν δ' αὖτε προσέειπεν Ἀλέξανδρος θεοειδής: </p>
<p>Ἕκτορ ἐπεί με κατ' αἶσαν ἐνείκεσας οὐδ' ὑπὲρ αἶσαν:  </p>
<p>αἰεί τοι κραδίη πέλεκυς ὥς ἐστιν ἀτειρὴς </p>
<p>ὅς τ' εἶσιν διὰ δουρὸς ὑπ' ἀνέρος ὅς ῥά τε τέχνῃ </p>
<p>νήϊον ἐκτάμνῃσιν, ὀφέλλει δ' ἀνδρὸς ἐρωήν:  </p>
<p>ὣς σοὶ ἐνὶ στήθεσσιν ἀτάρβητος νόος ἐστί:  </p>
<p>μή μοι δῶρ' ἐρατὰ πρόφερε χρυσέης Ἀφροδίτης: </p>
<p>οὔ τοι ἀπόβλητ' ἐστὶ θεῶν ἐρικυδέα δῶρα </p>
<p>ὅσσά κεν αὐτοὶ δῶσιν, ἑκὼν δ' οὐκ ἄν τις ἕλοιτο:  </p>
<p>νῦν αὖτ' εἴ μ' ἐθέλεις πολεμίζειν ἠδὲ μάχεσθαι, </p>
<p>ἄλλους μὲν κάθισον Τρῶας καὶ πάντας Ἀχαιούς, </p>
<p>αὐτὰρ ἔμ' ἐν μέσσῳ καὶ ἀρηΐφιλον Μενέλαον </p>
<p>συμβάλετ' ἀμφ' Ἑλένῃ καὶ κτήμασι πᾶσι μάχεσθαι:  </p>
<p>ὁππότερος δέ κε νικήσῃ κρείσσων τε γένηται, </p>
<p>κτήμαθ' ἑλὼν εὖ πάντα γυναῖκά τε οἴκαδ' ἀγέσθω:  </p>
<p>οἳ δ' ἄλλοι φιλότητα καὶ ὅρκια πιστὰ ταμόντες </p>
<p>ναίοιτε Τροίην ἐριβώλακα, τοὶ δὲ νεέσθων </p>
<p>Ἄργος ἐς ἱππόβοτον καὶ Ἀχαιΐδα καλλιγύναικα. </p>
<p>ὣς ἔφαθ', Ἕκτωρ δ' αὖτ' ἐχάρη μέγα μῦθον ἀκούσας, </p>
<p>καί ῥ' ἐς μέσσον ἰὼν Τρώων ἀνέεργε φάλαγγας </p>
<p>μέσσου δουρὸς ἑλών:  τοὶ δ' ἱδρύνθησαν ἅπαντες. </p>
<p>τῷ δ' ἐπετοξάζοντο κάρη κομόωντες Ἀχαιοὶ </p>
<p>ἰοῖσίν τε τιτυσκόμενοι λάεσσί τ' ἔβαλλον:  </p>
<p>αὐτὰρ ὃ μακρὸν ἄϋσεν ἄναξ ἀνδρῶν Ἀγαμέμνων:  </p>
<p>ἴσχεσθ' Ἀργεῖοι, μὴ βάλλετε κοῦροι Ἀχαιῶν:  </p>
<p>στεῦται γάρ τι ἔπος ἐρέειν κορυθαίολος Ἕκτωρ. </p>
<p>ὣς ἔφαθ', οἳ δ' ἔσχοντο μάχης ἄνεῴ τ' ἐγένοντο </p>
<p>ἐσσυμένως: Ἕκτωρ δὲ μετ' ἀμφοτέροισιν ἔειπε:  </p>
<p>κέκλυτέ μευ Τρῶες καὶ ἐϋκνήμιδες Ἀχαιοὶ </p>
<p>μῦθον Ἀλεξάνδροιο, τοῦ εἵνεκα νεῖκος ὄρωρεν. </p>
<p>ἄλλους μὲν κέλεται Τρῶας καὶ πάντας Ἀχαιοὺς </p>
<p>τεύχεα κάλ' ἀποθέσθαι ἐπὶ χθονὶ πουλυβοτείρῃ, </p>
<p>αὐτὸν δ' ἐν μέσσῳ καὶ ἀρηΐφιλον Μενέλαον </p>
<p>οἴους ἀμφ' Ἑλένῃ καὶ κτήμασι πᾶσι μάχεσθαι. </p>
<p>ὁππότερος δέ κε νικήσῃ κρείσσων τε γένηται </p>
<p>κτήμαθ' ἑλὼν εὖ πάντα γυναῖκά τε οἴκαδ' ἀγέσθω:  </p>
<p>οἳ δ' ἄλλοι φιλότητα καὶ ὅρκια πιστὰ τάμωμεν. </p>
<p>ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ:  </p>
<p>τοῖσι δὲ καὶ μετέειπε βοὴν ἀγαθὸς Μενέλαος: </p>
<p>κέκλυτε νῦν καὶ ἐμεῖο:  μάλιστα γὰρ ἄλγος ἱκάνει </p>
<p>θυμὸν ἐμόν, φρονέω δὲ διακρινθήμεναι ἤδη </p>
<p>Ἀργείους καὶ Τρῶας, ἐπεὶ κακὰ πολλὰ πέπασθε </p>
<p>εἵνεκ' ἐμῆς ἔριδος καὶ Ἀλεξάνδρου ἕνεκ' ἀρχῆς: </p>
<p>ἡμέων δ' ὁπποτέρῳ θάνατος καὶ μοῖρα τέτυκται </p>
<p>τεθναίη:  ἄλλοι δὲ διακρινθεῖτε τάχιστα. </p>
<p>οἴσετε ἄρν', ἕτερον λευκόν, ἑτέρην δὲ μέλαιναν, </p>
<p>Γῇ τε καὶ Ἠελίῳ:  Διὶ δ' ἡμεῖς οἴσομεν ἄλλον:  </p>
<p>ἄξετε δὲ Πριάμοιο βίην, ὄφρ' ὅρκια τάμνῃ </p>
<p>αὐτός, ἐπεί οἱ παῖδες ὑπερφίαλοι καὶ ἄπιστοι, </p>
<p>μή τις ὑπερβασίῃ Διὸς ὅρκια δηλήσηται. </p>
<p>αἰεὶ δ' ὁπλοτέρων ἀνδρῶν φρένες ἠερέθονται:  </p>
<p>οἷς δ' ὁ γέρων μετέῃσιν ἅμα πρόσσω καὶ ὀπίσσω </p>
<p>λεύσσει, ὅπως ὄχ' ἄριστα μετ' ἀμφοτέροισι γένηται. </p>
<p>ὣς ἔφαθ', οἳ δ' ἐχάρησαν Ἀχαιοί τε Τρῶές τε </p>
<p>ἐλπόμενοι παύσασθαι ὀϊζυροῦ πολέμοιο. </p>
<p>καί ῥ' ἵππους μὲν ἔρυξαν ἐπὶ στίχας, ἐκ δ' ἔβαν αὐτοί, </p>
<p>τεύχεά τ' ἐξεδύοντο:  τὰ μὲν κατέθεντ' ἐπὶ γαίῃ </p>
<p>πλησίον ἀλλήλων, ὀλίγη δ' ἦν ἀμφὶς ἄρουρα:  </p>
<p>Ἕκτωρ δὲ προτὶ ἄστυ δύω κήρυκας ἔπεμπε </p>
<p>καρπαλίμως ἄρνάς τε φέρειν Πρίαμόν τε καλέσσαι:  </p>
<p>αὐτὰρ ὃ Ταλθύβιον προΐει κρείων Ἀγαμέμνων </p>
<p>νῆας ἔπι γλαφυρὰς ἰέναι, ἠδ' ἄρν' ἐκέλευεν </p>
<p>οἰσέμεναι:  ὃ δ' ἄρ' οὐκ ἀπίθησ' Ἀγαμέμνονι δίῳ. </p>
<p>Ἶρις δ' αὖθ' Ἑλένῃ λευκωλένῳ ἄγγελος ἦλθεν </p>
<p>εἰδομένη γαλόῳ Ἀντηνορίδαο δάμαρτι, </p>
<p>τὴν Ἀντηνορίδης εἶχε κρείων Ἑλικάων </p>
<p>Λαοδίκην Πριάμοιο θυγατρῶν εἶδος ἀρίστην. </p>
<p>τὴν δ' εὗρ' ἐν μεγάρῳ:  ἣ δὲ μέγαν ἱστὸν ὕφαινε </p>
<p>δίπλακα πορφυρέην, πολέας δ' ἐνέπασσεν ἀέθλους </p>
<p>Τρώων θ' ἱπποδάμων καὶ Ἀχαιῶν χαλκοχιτώνων, </p>
<p>οὕς ἑθεν εἵνεκ' ἔπασχον ὑπ' Ἄρηος παλαμάων:  </p>
<p>ἀγχοῦ δ' ἱσταμένη προσέφη πόδας ὠκέα Ἶρις: </p>
<p>δεῦρ' ἴθι νύμφα φίλη, ἵνα θέσκελα ἔργα ἴδηαι </p>
<p>Τρώων θ' ἱπποδάμων καὶ Ἀχαιῶν χαλκοχιτώνων, </p>
<p>οἳ πρὶν ἐπ' ἀλλήλοισι φέρον πολύδακρυν Ἄρηα </p>
<p>ἐν πεδίῳ ὀλοοῖο λιλαιόμενοι πολέμοιο:  </p>
<p>οἳ δὴ νῦν ἕαται σιγῇ, πόλεμος δὲ πέπαυται, </p>
<p>ἀσπίσι κεκλιμένοι, παρὰ δ' ἔγχεα μακρὰ πέπηγεν. </p>
<p>αὐτὰρ Ἀλέξανδρος καὶ ἀρηΐφιλος Μενέλαος </p>
<p>μακρῇς ἐγχείῃσι μαχήσονται περὶ σεῖο:  </p>
<p>τῷ δέ κε νικήσαντι φίλη κεκλήσῃ ἄκοιτις. </p>
<p>ὣς εἰποῦσα θεὰ γλυκὺν ἵμερον ἔμβαλε θυμῷ </p>
<p>ἀνδρός τε προτέρου καὶ ἄστεος ἠδὲ τοκήων:  </p>
<p>αὐτίκα δ' ἀργεννῇσι καλυψαμένη ὀθόνῃσιν </p>
<p>ὁρμᾶτ' ἐκ θαλάμοιο τέρεν κατὰ δάκρυ χέουσα </p>
<p>οὐκ οἴη, ἅμα τῇ γε καὶ ἀμφίπολοι δύ' ἕποντο, </p>
<p>Αἴθρη Πιτθῆος θυγάτηρ, Κλυμένη τε βοῶπις: </p>
<p>αἶψα δ' ἔπειθ' ἵκανον ὅθι Σκαιαὶ πύλαι ἦσαν. </p>
<p>οἳ δ' ἀμφὶ Πρίαμον καὶ Πάνθοον ἠδὲ Θυμοίτην </p>
<p>Λάμπόν τε Κλυτίον θ' Ἱκετάονά τ' ὄζον Ἄρηος </p>
<p>Οὐκαλέγων τε καὶ Ἀντήνωρ πεπνυμένω ἄμφω </p>
<p>ἥατο δημογέροντες ἐπὶ Σκαιῇσι πύλῃσι, </p>
<p>γήραϊ δὴ πολέμοιο πεπαυμένοι, ἀλλ' ἀγορηταὶ </p>
<p>ἐσθλοί, τεττίγεσσιν ἐοικότες οἵ τε καθ' ὕλην </p>
<p>δενδρέῳ ἐφεζόμενοι ὄπα λειριόεσσαν ἱεῖσι:  </p>
<p>τοῖοι ἄρα Τρώων ἡγήτορες ἧντ' ἐπὶ πύργῳ. </p>
<p>οἳ δ' ὡς οὖν εἴδονθ' Ἑλένην ἐπὶ πύργον ἰοῦσαν, </p>
<p>ἦκα πρὸς ἀλλήλους ἔπεα πτερόεντ' ἀγόρευον:  </p>
<p>οὐ νέμεσις Τρῶας καὶ ἐϋκνήμιδας Ἀχαιοὺς </p>
<p>τοιῇδ' ἀμφὶ γυναικὶ πολὺν χρόνον ἄλγεα πάσχειν:  </p>
<p>αἰνῶς ἀθανάτῃσι θεῇς εἰς ὦπα ἔοικεν:  </p>
<p>ἀλλὰ καὶ ὧς τοίη περ ἐοῦσ' ἐν νηυσὶ νεέσθω, </p>
<p>μηδ' ἡμῖν τεκέεσσί τ' ὀπίσσω πῆμα λίποιτο. </p>
<p>ὣς ἄρ' ἔφαν, Πρίαμος δ' Ἑλένην ἐκαλέσσατο φωνῇ:  </p>
<p>δεῦρο πάροιθ' ἐλθοῦσα φίλον τέκος ἵζευ ἐμεῖο, </p>
<p>ὄφρα ἴδῃ πρότερόν τε πόσιν πηούς τε φίλους τε:  </p>
<p>οὔ τί μοι αἰτίη ἐσσί, θεοί νύ μοι αἴτιοί εἰσιν </p>
<p>οἵ μοι ἐφώρμησαν πόλεμον πολύδακρυν Ἀχαιῶν:  </p>
<p>ὥς μοι καὶ τόνδ' ἄνδρα πελώριον ἐξονομήνῃς </p>
<p>ὅς τις ὅδ' ἐστὶν Ἀχαιὸς ἀνὴρ ἠΰς τε μέγας τε. </p>
<p>ἤτοι μὲν κεφαλῇ καὶ μείζονες ἄλλοι ἔασι, </p>
<p>καλὸν δ' οὕτω ἐγὼν οὔ πω ἴδον ὀφθαλμοῖσιν, </p>
<p>οὐδ' οὕτω γεραρόν:  βασιλῆϊ γὰρ ἀνδρὶ ἔοικε. </p>
<p>τὸν δ' Ἑλένη μύθοισιν ἀμείβετο δῖα γυναικῶν:  </p>
<p>αἰδοῖός τέ μοί ἐσσι φίλε ἑκυρὲ δεινός τε:  </p>
<p>ὡς ὄφελεν θάνατός μοι ἁδεῖν κακὸς ὁππότε δεῦρο </p>
<p>υἱέϊ σῷ ἑπόμην θάλαμον γνωτούς τε λιποῦσα </p>
<p>παῖδά τε τηλυγέτην καὶ ὁμηλικίην ἐρατεινήν. </p>
<p>ἀλλὰ τά γ' οὐκ ἐγένοντο:  τὸ καὶ κλαίουσα τέτηκα. </p>
<p>τοῦτο δέ τοι ἐρέω ὅ μ' ἀνείρεαι ἠδὲ μεταλλᾷς: </p>
<p>οὗτός γ' Ἀτρεΐδης εὐρὺ κρείων Ἀγαμέμνων, </p>
<p>ἀμφότερον βασιλεύς τ' ἀγαθὸς κρατερός τ' αἰχμητής: </p>
<p>δαὴρ αὖτ' ἐμὸς ἔσκε κυνώπιδος, εἴ ποτ' ἔην γε. </p>
<p>ὣς φάτο, τὸν δ' ὁ γέρων ἠγάσσατο φώνησέν τε:  </p>
<p>ὦ μάκαρ Ἀτρεΐδη μοιρηγενὲς ὀλβιόδαιμον, </p>
<p>ἦ ῥά νύ τοι πολλοὶ δεδμήατο κοῦροι Ἀχαιῶν. </p>
<p>ἤδη καὶ Φρυγίην εἰσήλυθον ἀμπελόεσσαν, </p>
<p>ἔνθα ἴδον πλείστους Φρύγας ἀνέρας αἰολοπώλους </p>
<p>λαοὺς Ὀτρῆος καὶ Μυγδόνος ἀντιθέοιο, </p>
<p>οἵ ῥα τότ' ἐστρατόωντο παρ' ὄχθας Σαγγαρίοιο:  </p>
<p>καὶ γὰρ ἐγὼν ἐπίκουρος ἐὼν μετὰ τοῖσιν ἐλέχθην </p>
<p>ἤματι τῷ ὅτε τ' ἦλθον Ἀμαζόνες ἀντιάνειραι:  </p>
<p>ἀλλ' οὐδ' οἳ τόσοι ἦσαν ὅσοι ἑλίκωπες Ἀχαιοί. </p>
<p>δεύτερον αὖτ' Ὀδυσῆα ἰδὼν ἐρέειν' ὁ γεραιός: </p>
<p>εἴπ' ἄγε μοι καὶ τόνδε φίλον τέκος ὅς τις ὅδ' ἐστί:  </p>
<p>μείων μὲν κεφαλῇ Ἀγαμέμνονος Ἀτρεΐδαο, </p>
<p>εὐρύτερος δ' ὤμοισιν ἰδὲ στέρνοισιν ἰδέσθαι. </p>
<p>τεύχεα μέν οἱ κεῖται ἐπὶ χθονὶ πουλυβοτείρῃ, </p>
<p>αὐτὸς δὲ κτίλος ὣς ἐπιπωλεῖται στίχας ἀνδρῶν:  </p>
<p>ἀρνειῷ μιν ἔγωγε ἐΐσκω πηγεσιμάλλῳ, </p>
<p>ὅς τ' οἰῶν μέγα πῶϋ διέρχεται ἀργεννάων. </p>
<p>τὸν δ' ἠμείβετ' ἔπειθ' Ἑλένη Διὸς ἐκγεγαυῖα:  </p>
<p>οὗτος δ' αὖ Λαερτιάδης πολύμητις Ὀδυσσεύς, </p>
<p>ὃς τράφη ἐν δήμῳ Ἰθάκης κραναῆς περ ἐούσης </p>
<p>εἰδὼς παντοίους τε δόλους καὶ μήδεα πυκνά. </p>
<p>τὴν δ' αὖτ' Ἀντήνωρ πεπνυμένος ἀντίον ηὔδα:  </p>
<p>ὦ γύναι ἦ μάλα τοῦτο ἔπος νημερτὲς ἔειπες: </p>
<p>ἤδη γὰρ καὶ δεῦρό ποτ' ἤλυθε δῖος Ὀδυσσεὺς </p>
<p>σεῦ ἕνεκ' ἀγγελίης σὺν ἀρηϊφίλῳ Μενελάῳ:  </p>
<p>τοὺς δ' ἐγὼ ἐξείνισσα καὶ ἐν μεγάροισι φίλησα, </p>
<p>ἀμφοτέρων δὲ φυὴν ἐδάην καὶ μήδεα πυκνά. </p>
<p>ἀλλ' ὅτε δὴ Τρώεσσιν ἐν ἀγρομένοισιν ἔμιχθεν </p>
<p>στάντων μὲν Μενέλαος ὑπείρεχεν εὐρέας ὤμους, </p>
<p>ἄμφω δ' ἑζομένω γεραρώτερος ἦεν Ὀδυσσεύς: </p>
<p>ἀλλ' ὅτε δὴ μύθους καὶ μήδεα πᾶσιν ὕφαινον </p>
<p>ἤτοι μὲν Μενέλαος ἐπιτροχάδην ἀγόρευε, </p>
<p>παῦρα μὲν ἀλλὰ μάλα λιγέως, ἐπεὶ οὐ πολύμυθος </p>
<p>οὐδ' ἀφαμαρτοεπής: ἦ καὶ γένει ὕστερος ἦεν. </p>
<p>ἀλλ' ὅτε δὴ πολύμητις ἀναΐξειεν Ὀδυσσεὺς </p>
<p>στάσκεν, ὑπαὶ δὲ ἴδεσκε κατὰ χθονὸς ὄμματα πήξας, </p>
<p>σκῆπτρον δ' οὔτ' ὀπίσω οὔτε προπρηνὲς ἐνώμα, </p>
<p>ἀλλ' ἀστεμφὲς ἔχεσκεν ἀΐδρεϊ φωτὶ ἐοικώς: </p>
<p>φαίης κε ζάκοτόν τέ τιν' ἔμμεναι ἄφρονά τ' αὔτως. </p>
<p>ἀλλ' ὅτε δὴ ὄπα τε μεγάλην ἐκ στήθεος εἵη </p>
<p>καὶ ἔπεα νιφάδεσσιν ἐοικότα χειμερίῃσιν, </p>
<p>οὐκ ἂν ἔπειτ' Ὀδυσῆΐ γ' ἐρίσσειε βροτὸς ἄλλος: </p>
<p>οὐ τότε γ' ὧδ' Ὀδυσῆος ἀγασσάμεθ' εἶδος ἰδόντες. </p>
<p>τὸ τρίτον αὖτ' Αἴαντα ἰδὼν ἐρέειν' ὃ γεραιός: </p>
<p>τίς τὰρ ὅδ' ἄλλος Ἀχαιὸς ἀνὴρ ἠΰς τε μέγας τε </p>
<p>ἔξοχος Ἀργείων κεφαλήν τε καὶ εὐρέας ὤμους; </p>
<p>τὸν δ' Ἑλένη τανύπεπλος ἀμείβετο δῖα γυναικῶν:  </p>
<p>οὗτος δ' Αἴας ἐστὶ πελώριος ἕρκος Ἀχαιῶν:  </p>
<p>Ἰδομενεὺς δ' ἑτέρωθεν ἐνὶ Κρήτεσσι θεὸς ὣς </p>
<p>ἕστηκ', ἀμφὶ δέ μιν Κρητῶν ἀγοὶ ἠγερέθονται. </p>
<p>πολλάκι μιν ξείνισσεν ἀρηΐφιλος Μενέλαος </p>
<p>οἴκῳ ἐν ἡμετέρῳ ὁπότε Κρήτηθεν ἵκοιτο. </p>
<p>νῦν δ' ἄλλους μὲν πάντας ὁρῶ ἑλίκωπας Ἀχαιούς, </p>
<p>οὕς κεν ἐῢ γνοίην καί τ' οὔνομα μυθησαίμην:  </p>
<p>δοιὼ δ' οὐ δύναμαι ἰδέειν κοσμήτορε λαῶν </p>
<p>Κάστορά θ' ἱππόδαμον καὶ πὺξ ἀγαθὸν Πολυδεύκεα </p>
<p>αὐτοκασιγνήτω, τώ μοι μία γείνατο μήτηρ. </p>
<p>ἢ οὐχ ἑσπέσθην Λακεδαίμονος ἐξ ἐρατεινῆς, </p>
<p>ἢ δεύρω μὲν ἕποντο νέεσσ' ἔνι ποντοπόροισι, </p>
<p>νῦν αὖτ' οὐκ ἐθέλουσι μάχην καταδύμεναι ἀνδρῶν </p>
<p>αἴσχεα δειδιότες καὶ ὀνείδεα πόλλ' ἅ μοί ἐστιν. </p>
<p>ὣς φάτο, τοὺς δ' ἤδη κάτεχεν φυσίζοος αἶα </p>
<p>ἐν Λακεδαίμονι αὖθι φίλῃ ἐν πατρίδι γαίῃ. </p>
<p>κήρυκες δ' ἀνὰ ἄστυ θεῶν φέρον ὅρκια πιστὰ </p>
<p>ἄρνε δύω καὶ οἶνον ἐΰφρονα καρπὸν ἀρούρης </p>
<p>ἀσκῷ ἐν αἰγείῳ:  φέρε δὲ κρητῆρα φαεινὸν </p>
<p>κῆρυξ Ἰδαῖος ἠδὲ χρύσεια κύπελλα:  </p>
<p>ὄτρυνεν δὲ γέροντα παριστάμενος ἐπέεσσιν:  </p>
<p>ὄρσεο Λαομεδοντιάδη, καλέουσιν ἄριστοι </p>
<p>Τρώων θ' ἱπποδάμων καὶ Ἀχαιῶν χαλκοχιτώνων </p>
<p>ἐς πεδίον καταβῆναι ἵν' ὅρκια πιστὰ τάμητε:  </p>
<p>αὐτὰρ Ἀλέξανδρος καὶ ἀρηΐφιλος Μενέλαος </p>
<p>μακρῇς ἐγχείῃσι μαχήσοντ' ἀμφὶ γυναικί:  </p>
<p>τῷ δέ κε νικήσαντι γυνὴ καὶ κτήμαθ' ἕποιτο:  </p>
<p>οἳ δ' ἄλλοι φιλότητα καὶ ὅρκια πιστὰ ταμόντες </p>
<p>ναίοιμεν Τροίην ἐριβώλακα, τοὶ δὲ νέονται </p>
<p>Ἄργος ἐς ἱππόβοτον καὶ Ἀχαιΐδα καλλιγύναικα. </p>
<p>ὣς φάτο ῥίγησεν δ' ὃ γέρων, ἐκέλευσε δ' ἑταίρους </p>
<p>ἵππους ζευγνύμεναι:  τοὶ δ' ὀτραλέως ἐπίθοντο. </p>
<p>ἂν δ' ἄρ' ἔβη Πρίαμος, κατὰ δ' ἡνία τεῖνεν ὀπίσσω:  </p>
<p>πὰρ δέ οἱ Ἀντήνωρ περικαλλέα βήσετο δίφρον:  </p>
<p>τὼ δὲ διὰ Σκαιῶν πεδίον δ' ἔχον ὠκέας ἵππους. </p>
<p>ἀλλ' ὅτε δή ῥ' ἵκοντο μετὰ Τρῶας καὶ Ἀχαιούς, </p>
<p>ἐξ ἵππων ἀποβάντες ἐπὶ χθόνα πουλυβότειραν </p>
<p>ἐς μέσσον Τρώων καὶ Ἀχαιῶν ἐστιχόωντο. </p>
<p>ὄρνυτο δ' αὐτίκ' ἔπειτα ἄναξ ἀνδρῶν Ἀγαμέμνων, </p>
<p>ἂν δ' Ὀδυσεὺς πολύμητις: ἀτὰρ κήρυκες ἀγαυοὶ </p>
<p>ὅρκια πιστὰ θεῶν σύναγον, κρητῆρι δὲ οἶνον </p>
<p>μίσγον, ἀτὰρ βασιλεῦσιν ὕδωρ ἐπὶ χεῖρας ἔχευαν. </p>
<p>Ἀτρεΐδης δὲ ἐρυσσάμενος χείρεσσι μάχαιραν, </p>
<p>ἥ οἱ πὰρ ξίφεος μέγα κουλεόν αἰὲν ἄωρτο, </p>
<p>ἀρνῶν ἐκ κεφαλέων τάμνε τρίχας: αὐτὰρ ἔπειτα </p>
<p>κήρυκες Τρώων καὶ Ἀχαιῶν νεῖμαν ἀρίστοις. </p>
<p>τοῖσιν δ' Ἀτρεΐδης μεγάλ' εὔχετο χεῖρας ἀνασχών:  </p>
<p>Ζεῦ πάτερ Ἴδηθεν μεδέων κύδιστε μέγιστε, </p>
<p>Ἠέλιός θ', ὃς πάντ' ἐφορᾷς καὶ πάντ' ἐπακούεις, </p>
<p>καὶ ποταμοὶ καὶ γαῖα, καὶ οἳ ὑπένερθε καμόντας </p>
<p>ἀνθρώπους τίνυσθον ὅτις κ' ἐπίορκον ὀμόσσῃ, </p>
<p>ὑμεῖς μάρτυροι ἔστε, φυλάσσετε δ' ὅρκια πιστά:  </p>
<p>εἰ μέν κεν Μενέλαον Ἀλέξανδρος καταπέφνῃ </p>
<p>αὐτὸς ἔπειθ' Ἑλένην ἐχέτω καὶ κτήματα πάντα, </p>
<p>ἡμεῖς δ' ἐν νήεσσι νεώμεθα ποντοπόροισιν:  </p>
<p>εἰ δέ κ' Ἀλέξανδρον κτείνῃ ξανθὸς Μενέλαος, </p>
<p>Τρῶας ἔπειθ' Ἑλένην καὶ κτήματα πάντ' ἀποδοῦναι, </p>
<p>τιμὴν δ' Ἀργείοις ἀποτινέμεν ἥν τιν' ἔοικεν, </p>
<p>ἥ τε καὶ ἐσσομένοισι μετ' ἀνθρώποισι πέληται. </p>
<p>εἰ δ' ἂν ἐμοὶ τιμὴν Πρίαμος Πριάμοιό τε παῖδες </p>
<p>τίνειν οὐκ ἐθέλωσιν Ἀλεξάνδροιο πεσόντος, </p>
<p>αὐτὰρ ἐγὼ καὶ ἔπειτα μαχήσομαι εἵνεκα ποινῆς </p>
<p>αὖθι μένων, ἧός κε τέλος πολέμοιο κιχείω. </p>
<p>ἦ, καὶ ἀπὸ στομάχους ἀρνῶν τάμε νηλέϊ χαλκῷ:  </p>
<p>καὶ τοὺς μὲν κατέθηκεν ἐπὶ χθονὸς ἀσπαίροντας </p>
<p>θυμοῦ δευομένους: ἀπὸ γὰρ μένος εἵλετο χαλκός. </p>
<p>οἶνον δ' ἐκ κρητῆρος ἀφυσσόμενοι δεπάεσσιν </p>
<p>ἔκχεον, ἠδ' εὔχοντο θεοῖς αἰειγενέτῃσιν. </p>
<p>ὧδε δέ τις εἴπεσκεν Ἀχαιῶν τε Τρώων τε:  </p>
<p>Ζεῦ κύδιστε μέγιστε καὶ ἀθάνατοι θεοὶ ἄλλοι </p>
<p>ὁππότεροι πρότεροι ὑπὲρ ὅρκια πημήνειαν </p>
<p>ὧδέ σφ' ἐγκέφαλος χαμάδις ῥέοι ὡς ὅδε οἶνος </p>
<p>αὐτῶν καὶ τεκέων, ἄλοχοι δ' ἄλλοισι δαμεῖεν. </p>
<p>ὣς ἔφαν, οὐδ' ἄρα πώ σφιν ἐπεκραίαινε Κρονίων. </p>
<p>τοῖσι δὲ Δαρδανίδης Πρίαμος μετὰ μῦθον ἔειπε:  </p>
<p>κέκλυτέ μευ Τρῶες καὶ ἐϋκνήμιδες Ἀχαιοί:  </p>
<p>ἤτοι ἐγὼν εἶμι προτὶ Ἴλιον ἠνεμόεσσαν </p>
<p>ἄψ, ἐπεὶ οὔ πω τλήσομ' ἐν ὀφθαλμοῖσιν ὁρᾶσθαι </p>
<p>μαρνάμενον φίλον υἱὸν ἀρηϊφίλῳ Μενελάῳ:  </p>
<p>Ζεὺς μέν που τό γε οἶδε καὶ ἀθάνατοι θεοὶ ἄλλοι </p>
<p>ὁπποτέρῳ θανάτοιο τέλος πεπρωμένον ἐστίν. </p>
<p>ἦ ῥα καὶ ἐς δίφρον ἄρνας θέτο ἰσόθεος φώς, </p>
<p>ἂν δ' ἄρ' ἔβαιν' αὐτός, κατὰ δ' ἡνία τεῖνεν ὀπίσσω:  </p>
<p>πὰρ δέ οἱ Ἀντήνωρ περικαλλέα βήσετο δίφρον. </p>
<p>τὼ μὲν ἄρ' ἄψορροι προτὶ Ἴλιον ἀπονέοντο:  </p>
<p>Ἕκτωρ δὲ Πριάμοιο πάϊς καὶ δῖος Ὀδυσσεὺς </p>
<p>χῶρον μὲν πρῶτον διεμέτρεον, αὐτὰρ ἔπειτα </p>
<p>κλήρους ἐν κυνέῃ χαλκήρεϊ πάλλον ἑλόντες, </p>
<p>ὁππότερος δὴ πρόσθεν ἀφείη χάλκεον ἔγχος. </p>
<p>λαοὶ δ' ἠρήσαντο, θεοῖσι δὲ χεῖρας ἀνέσχον, </p>
<p>ὧδε δέ τις εἴπεσκεν Ἀχαιῶν τε Τρώων τε:  </p>
<p>Ζεῦ πάτερ Ἴδηθεν μεδέων κύδιστε μέγιστε </p>
<p>ὁππότερος τάδε ἔργα μετ' ἀμφοτέροισιν ἔθηκε, </p>
<p>τὸν δὸς ἀποφθίμενον δῦναι δόμον Ἄϊδος εἴσω, </p>
<p>ἡμῖν δ' αὖ φιλότητα καὶ ὅρκια πιστὰ γενέσθαι. </p>
<p>ὣς ἄρ' ἔφαν, πάλλεν δὲ μέγας κορυθαίολος Ἕκτωρ </p>
<p>ἂψ ὁρόων:  Πάριος δὲ θοῶς ἐκ κλῆρος ὄρουσεν. </p>
<p>οἳ μὲν ἔπειθ' ἵζοντο κατὰ στίχας, ἧχι ἑκάστῳ </p>
<p>ἵπποι ἀερσίποδες καὶ ποικίλα τεύχε' ἔκειτο:  </p>
<p>αὐτὰρ ὅ γ' ἀμφ' ὤμοισιν ἐδύσετο τεύχεα καλὰ </p>
<p>δῖος Ἀλέξανδρος Ἑλένης πόσις ἠϋκόμοιο. </p>
<p>κνημῖδας μὲν πρῶτα περὶ κνήμῃσιν ἔθηκε </p>
<p>καλάς, ἀργυρέοισιν ἐπισφυρίοις ἀραρυίας: </p>
<p>δεύτερον αὖ θώρηκα περὶ στήθεσσιν ἔδυνεν </p>
<p>οἷο κασιγνήτοιο Λυκάονος: ἥρμοσε δ' αὐτῷ. </p>
<p>ἀμφὶ δ' ἄρ' ὤμοισιν βάλετο ξίφος ἀργυρόηλον </p>
<p>χάλκεον, αὐτὰρ ἔπειτα σάκος μέγα τε στιβαρόν τε:  </p>
<p>κρατὶ δ' ἐπ' ἰφθίμῳ κυνέην εὔτυκτον ἔθηκεν </p>
<p>ἵππουριν:  δεινὸν δὲ λόφος καθύπερθεν ἔνευεν:  </p>
<p>εἵλετο δ' ἄλκιμον ἔγχος, ὅ οἱ παλάμηφιν ἀρήρει. </p>
<p>ὣς δ' αὔτως Μενέλαος ἀρήϊος ἔντε' ἔδυνεν. </p>
<p>οἳ δ' ἐπεὶ οὖν ἑκάτερθεν ὁμίλου θωρήχθησαν, </p>
<p>ἐς μέσσον Τρώων καὶ Ἀχαιῶν ἐστιχόωντο </p>
<p>δεινὸν δερκόμενοι:  θάμβος δ' ἔχεν εἰσορόωντας </p>
<p>Τρῶάς θ' ἱπποδάμους καὶ ἐϋκνήμιδας Ἀχαιούς. </p>
<p>καί ῥ' ἐγγὺς στήτην διαμετρητῷ ἐνὶ χώρῳ </p>
<p>σείοντ' ἐγχείας ἀλλήλοισιν κοτέοντε. </p>
<p>πρόσθε δ' Ἀλέξανδρος προΐει δολιχόσκιον ἔγχος, </p>
<p>καὶ βάλεν Ἀτρεΐδαο κατ' ἀσπίδα πάντοσε ἴσην, </p>
<p>οὐδ' ἔρρηξεν χαλκός, ἀνεγνάμφθη δέ οἱ αἰχμὴ </p>
<p>ἀσπίδ' ἐνὶ κρατερῇ:  ὃ δὲ δεύτερον ὄρνυτο χαλκῷ </p>
<p>Ἀτρεΐδης Μενέλαος ἐπευξάμενος Διὶ πατρί:  </p>
<p>Ζεῦ ἄνα δὸς τίσασθαι ὅ με πρότερος κάκ' ἔοργε </p>
<p>δῖον Ἀλέξανδρον, καὶ ἐμῇς ὑπὸ χερσὶ δάμασσον, </p>
<p>ὄφρα τις ἐρρίγῃσι καὶ ὀψιγόνων ἀνθρώπων </p>
<p>ξεινοδόκον κακὰ ῥέξαι, ὅ κεν φιλότητα παράσχῃ. </p>
<p>ἦ ῥα καὶ ἀμπεπαλὼν προΐει δολιχόσκιον ἔγχος, </p>
<p>καὶ βάλε Πριαμίδαο κατ' ἀσπίδα πάντοσε ἴσην:  </p>
<p>διὰ μὲν ἀσπίδος ἦλθε φαεινῆς ὄβριμον ἔγχος, </p>
<p>καὶ διὰ θώρηκος πολυδαιδάλου ἠρήρειστο:  </p>
<p>ἀντικρὺ δὲ παραὶ λαπάρην διάμησε χιτῶνα </p>
<p>ἔγχος: ὃ δ' ἐκλίνθη καὶ ἀλεύατο κῆρα μέλαιναν. </p>
<p>Ἀτρεΐδης δὲ ἐρυσσάμενος ξίφος ἀργυρόηλον </p>
<p>πλῆξεν ἀνασχόμενος κόρυθος φάλον:  ἀμφὶ δ' ἄρ' αὐτῷ </p>
<p>τριχθά τε καὶ τετραχθὰ διατρυφὲν ἔκπεσε χειρός. </p>
<p>Ἀτρεΐδης δ' ᾤμωξεν ἰδὼν εἰς οὐρανὸν εὐρύν:  </p>
<p>Ζεῦ πάτερ οὔ τις σεῖο θεῶν ὀλοώτερος ἄλλος: </p>
<p>ἦ τ' ἐφάμην τίσασθαι Ἀλέξανδρον κακότητος: </p>
<p>νῦν δέ μοι ἐν χείρεσσιν ἄγη ξίφος, ἐκ δέ μοι ἔγχος </p>
<p>ἠΐχθη παλάμηφιν ἐτώσιον, οὐδ' ἔβαλόν μιν. </p>
<p>ἦ καὶ ἐπαΐξας κόρυθος λάβεν ἱπποδασείης, </p>
<p>ἕλκε δ' ἐπιστρέψας μετ' ἐϋκνήμιδας Ἀχαιούς: </p>
<p>ἄγχε δέ μιν πολύκεστος ἱμὰς ἁπαλὴν ὑπὸ δειρήν, </p>
<p>ὅς οἱ ὑπ' ἀνθερεῶνος ὀχεὺς τέτατο τρυφαλείης. </p>
<p>καί νύ κεν εἴρυσσέν τε καὶ ἄσπετον ἤρατο κῦδος, </p>
<p>εἰ μὴ ἄρ' ὀξὺ νόησε Διὸς θυγάτηρ Ἀφροδίτη, </p>
<p>ἥ οἱ ῥῆξεν ἱμάντα βοὸς ἶφι κταμένοιο:  </p>
<p>κεινὴ δὲ τρυφάλεια ἅμ' ἕσπετο χειρὶ παχείῃ. </p>
<p>τὴν μὲν ἔπειθ' ἥρως μετ' ἐϋκνήμιδας Ἀχαιοὺς </p>
<p>ῥῖψ' ἐπιδινήσας, κόμισαν δ' ἐρίηρες ἑταῖροι:  </p>
<p>αὐτὰρ ὃ ἂψ ἐπόρουσε κατακτάμεναι μενεαίνων </p>
<p>ἔγχεϊ χαλκείῳ:  τὸν δ' ἐξήρπαξ' Ἀφροδίτη </p>
<p>ῥεῖα μάλ' ὥς τε θεός, ἐκάλυψε δ' ἄρ' ἠέρι πολλῇ, </p>
<p>κὰδ δ' εἷσ' ἐν θαλάμῳ εὐώδεϊ κηώεντι. </p>
<p>αὐτὴ δ' αὖ Ἑλένην καλέουσ' ἴε:  τὴν δὲ κίχανε </p>
<p>πύργῳ ἐφ' ὑψηλῷ, περὶ δὲ Τρῳαὶ ἅλις ἦσαν:  </p>
<p>χειρὶ δὲ νεκταρέου ἑανοῦ ἐτίναξε λαβοῦσα, </p>
<p>γρηῒ δέ μιν ἐϊκυῖα παλαιγενέϊ προσέειπεν </p>
<p>εἰροκόμῳ, ἥ οἱ Λακεδαίμονι ναιετοώσῃ </p>
<p>ἤσκειν εἴρια καλά, μάλιστα δέ μιν φιλέεσκε:  </p>
<p>τῇ μιν ἐεισαμένη προσεφώνεε δῖ' Ἀφροδίτη:  </p>
<p>δεῦρ' ἴθ':  Ἀλέξανδρός σε καλεῖ οἶκον δὲ νέεσθαι. </p>
<p>κεῖνος ὅ γ' ἐν θαλάμῳ καὶ δινωτοῖσι λέχεσσι </p>
<p>κάλλεΐ τε στίλβων καὶ εἵμασιν:  οὐδέ κε φαίης </p>
<p>ἀνδρὶ μαχεσσάμενον τόν γ' ἐλθεῖν, ἀλλὰ χορὸν δὲ </p>
<p>ἔρχεσθ', ἠὲ χοροῖο νέον λήγοντα καθίζειν. </p>
<p>ὣς φάτο, τῇ δ' ἄρα θυμὸν ἐνὶ στήθεσσιν ὄρινε:  </p>
<p>καί ῥ' ὡς οὖν ἐνόησε θεᾶς περικαλλέα δειρὴν </p>
<p>στήθεά θ' ἱμερόεντα καὶ ὄμματα μαρμαίροντα, </p>
<p>θάμβησέν τ' ἄρ' ἔπειτα ἔπος τ' ἔφατ' ἔκ τ' ὀνόμαζε:  </p>
<p>δαιμονίη, τί με ταῦτα λιλαίεαι ἠπεροπεύειν; </p>
<p>ἦ πῄ με προτέρω πολίων εὖ ναιομενάων </p>
<p>ἄξεις, ἢ Φρυγίης ἢ Μῃονίης ἐρατεινῆς, </p>
<p>εἴ τίς τοι καὶ κεῖθι φίλος μερόπων ἀνθρώπων:  </p>
<p>οὕνεκα δὴ νῦν δῖον Ἀλέξανδρον Μενέλαος </p>
<p>νικήσας ἐθέλει στυγερὴν ἐμὲ οἴκαδ' ἄγεσθαι, </p>
<p>τοὔνεκα δὴ νῦν δεῦρο δολοφρονέουσα παρέστης; </p>
<p>ἧσο παρ' αὐτὸν ἰοῦσα, θεῶν δ' ἀπόεικε κελεύθου, </p>
<p>μηδ' ἔτι σοῖσι πόδεσσιν ὑποστρέψειας Ὄλυμπον, </p>
<p>ἀλλ' αἰεὶ περὶ κεῖνον ὀΐζυε καί ἑ φύλασσε, </p>
<p>εἰς ὅ κέ σ' ἢ ἄλοχον ποιήσεται ἢ ὅ γε δούλην. </p>
<p>κεῖσε δ' ἐγὼν οὐκ εἶμι:  νεμεσσητὸν δέ κεν εἴη:  </p>
<p>κείνου πορσανέουσα λέχος: Τρῳαὶ δέ μ' ὀπίσσω </p>
<p>πᾶσαι μωμήσονται:  ἔχω δ' ἄχε' ἄκριτα θυμῷ. </p>
<p>τὴν δὲ χολωσαμένη προσεφώνεε δῖ' Ἀφροδίτη:  </p>
<p>μή μ' ἔρεθε σχετλίη, μὴ χωσαμένη σε μεθείω, </p>
<p>τὼς δέ σ' ἀπεχθήρω ὡς νῦν ἔκπαγλ' ἐφίλησα, </p>
<p>μέσσῳ δ' ἀμφοτέρων μητίσομαι ἔχθεα λυγρὰ </p>
<p>Τρώων καὶ Δαναῶν, σὺ δέ κεν κακὸν οἶτον ὄληαι. </p>
<p>ὣς ἔφατ', ἔδεισεν δ' Ἑλένη Διὸς ἐκγεγαυῖα, </p>
<p>βῆ δὲ κατασχομένη ἑανῷ ἀργῆτι φαεινῷ </p>
<p>σιγῇ, πάσας δὲ Τρῳὰς λάθεν:  ἦρχε δὲ δαίμων. </p>
<p>αἳ δ' ὅτ' Ἀλεξάνδροιο δόμον περικαλλέ' ἵκοντο, </p>
<p>ἀμφίπολοι μὲν ἔπειτα θοῶς ἐπὶ ἔργα τράποντο, </p>
<p>ἣ δ' εἰς ὑψόροφον θάλαμον κίε δῖα γυναικῶν. </p>
<p>τῇ δ' ἄρα δίφρον ἑλοῦσα φιλομειδὴς Ἀφροδίτη </p>
<p>ἀντί' Ἀλεξάνδροιο θεὰ κατέθηκε φέρουσα:  </p>
<p>ἔνθα κάθιζ' Ἑλένη κούρη Διὸς αἰγιόχοιο </p>
<p>ὄσσε πάλιν κλίνασα, πόσιν δ' ἠνίπαπε μύθῳ:  </p>
<p>ἤλυθες ἐκ πολέμου:  ὡς ὤφελες αὐτόθ' ὀλέσθαι </p>
<p>ἀνδρὶ δαμεὶς κρατερῷ, ὃς ἐμὸς πρότερος πόσις ἦεν. </p>
<p>ἦ μὲν δὴ πρίν γ' εὔχε' ἀρηϊφίλου Μενελάου </p>
<p>σῇ τε βίῃ καὶ χερσὶ καὶ ἔγχεϊ φέρτερος εἶναι:  </p>
<p>ἀλλ' ἴθι νῦν προκάλεσσαι ἀρηΐφιλον Μενέλαον </p>
<p>ἐξαῦτις μαχέσασθαι ἐναντίον:  ἀλλά σ' ἔγωγε </p>
<p>παύεσθαι κέλομαι, μηδὲ ξανθῷ Μενελάῳ </p>
<p>ἀντίβιον πόλεμον πολεμίζειν ἠδὲ μάχεσθαι </p>
<p>ἀφραδέως, μή πως τάχ' ὑπ' αὐτοῦ δουρὶ δαμήῃς. </p>
<p>τὴν δὲ Πάρις μύθοισιν ἀμειβόμενος προσέειπε:  </p>
<p>μή με γύναι χαλεποῖσιν ὀνείδεσι θυμὸν ἔνιπτε:  </p>
<p>νῦν μὲν γὰρ Μενέλαος ἐνίκησεν σὺν Ἀθήνῃ, </p>
<p>κεῖνον δ' αὖτις ἐγώ:  πάρα γὰρ θεοί εἰσι καὶ ἡμῖν. </p>
<p>ἀλλ' ἄγε δὴ φιλότητι τραπείομεν εὐνηθέντε:  </p>
<p>οὐ γάρ πώ ποτέ μ' ὧδέ γ' ἔρως φρένας ἀμφεκάλυψεν, </p>
<p>οὐδ' ὅτε σε πρῶτον Λακεδαίμονος ἐξ ἐρατεινῆς </p>
<p>ἔπλεον ἁρπάξας ἐν ποντοπόροισι νέεσσι, </p>
<p>νήσῳ δ' ἐν Κραναῇ ἐμίγην φιλότητι καὶ εὐνῇ, </p>
<p>ὥς σεο νῦν ἔραμαι καί με γλυκὺς ἵμερος αἱρεῖ. </p>
<p>ἦ ῥα, καὶ ἄρχε λέχος δὲ κιών:  ἅμα δ' εἵπετ' ἄκοιτις. </p>
<p>τὼ μὲν ἄρ' ἐν τρητοῖσι κατεύνασθεν λεχέεσσιν, </p>
<p>Ἀτρεΐδης δ' ἀν' ὅμιλον ἐφοίτα θηρὶ ἐοικὼς </p>
<p>εἴ που ἐσαθρήσειεν Ἀλέξανδρον θεοειδέα. </p>
<p>ἀλλ' οὔ τις δύνατο Τρώων κλειτῶν τ' ἐπικούρων </p>
<p>δεῖξαι Ἀλέξανδρον τότ' ἀρηϊφίλῳ Μενελάῳ:  </p>
<p>οὐ μὲν γὰρ φιλότητί γ' ἐκεύθανον εἴ τις ἴδοιτο:  </p>
<p>ἶσον γάρ σφιν πᾶσιν ἀπήχθετο κηρὶ μελαίνῃ. </p>
<p>τοῖσι δὲ καὶ μετέειπεν ἄναξ ἀνδρῶν Ἀγαμέμνων:  </p>
<p>κέκλυτέ μευ Τρῶες καὶ Δάρδανοι ἠδ' ἐπίκουροι:  </p>
<p>νίκη μὲν δὴ φαίνετ' ἀρηϊφίλου Μενελάου, </p>
<p>ὑμεῖς δ' Ἀργείην Ἑλένην καὶ κτήμαθ' ἅμ' αὐτῇ </p>
<p>ἔκδοτε, καὶ τιμὴν ἀποτινέμεν ἥν τιν' ἔοικεν, </p>
<p>ἥ τε καὶ ἐσσομένοισι μετ' ἀνθρώποισι πέληται. </p>
<p>ὣς ἔφατ' Ἀτρεΐδης, ἐπὶ δ' ᾔνεον ἄλλοι Ἀχαιοί. </p></div1>
<div1 lines="544" n="4">
<p>οἳ δὲ θεοὶ πὰρ Ζηνὶ καθήμενοι ἠγορόωντο </p>
<p>χρυσέῳ ἐν δαπέδῳ, μετὰ δέ σφισι πότνια Ἥβη </p>
<p>νέκταρ ἐοινοχόει:  τοὶ δὲ χρυσέοις δεπάεσσι </p>
<p>δειδέχατ' ἀλλήλους, Τρώων πόλιν εἰσορόωντες: </p>
<p>αὐτίκ' ἐπειρᾶτο Κρονίδης ἐρεθιζέμεν Ἥρην </p>
<p>κερτομίοις ἐπέεσσι παραβλήδην ἀγορεύων:  </p>
<p>δοιαὶ μὲν Μενελάῳ ἀρηγόνες εἰσὶ θεάων </p>
<p>Ἥρη τ' Ἀργείη καὶ Ἀλαλκομενηῒς Ἀθήνη. </p>
<p>ἀλλ' ἤτοι ταὶ νόσφι καθήμεναι εἰσορόωσαι </p>
<p>τέρπεσθον:  τῷ δ' αὖτε φιλομειδὴς Ἀφροδίτη </p>
<p>αἰεὶ παρμέμβλωκε καὶ αὐτοῦ κῆρας ἀμύνει:  </p>
<p>καὶ νῦν ἐξεσάωσεν ὀϊόμενον θανέεσθαι. </p>
<p>ἀλλ' ἤτοι νίκη μὲν ἀρηϊφίλου Μενελάου:  </p>
<p>ἡμεῖς δὲ φραζώμεθ' ὅπως ἔσται τάδε ἔργα, </p>
<p>ἤ ῥ' αὖτις πόλεμόν τε κακὸν καὶ φύλοπιν αἰνὴν </p>
<p>ὄρσομεν, ἦ φιλότητα μετ' ἀμφοτέροισι βάλωμεν. </p>
<p>εἰ δ' αὖ πως τόδε πᾶσι φίλον καὶ ἡδὺ γένοιτο, </p>
<p>ἤτοι μὲν οἰκέοιτο πόλις Πριάμοιο ἄνακτος, </p>
<p>αὖτις δ' Ἀργείην Ἑλένην Μενέλαος ἄγοιτο. </p>
<p>ὣς ἔφαθ', αἳ δ' ἐπέμυξαν Ἀθηναίη τε καὶ Ἥρη:  </p>
<p>πλησίαι αἵ γ' ἥσθην, κακὰ δὲ Τρώεσσι μεδέσθην. </p>
<p>ἤτοι Ἀθηναίη ἀκέων ἦν οὐδέ τι εἶπε </p>
<p>σκυζομένη Διὶ πατρί, χόλος δέ μιν ἄγριος ᾕρει:  </p>
<p>Ἥρῃ δ' οὐκ ἔχαδε στῆθος χόλον, ἀλλὰ προσηύδα:  </p>
<p>αἰνότατε Κρονίδη ποῖον τὸν μῦθον ἔειπες: </p>
<p>πῶς ἐθέλεις ἅλιον θεῖναι πόνον ἠδ' ἀτέλεστον, </p>
<p>ἱδρῶ θ' ὃν ἵδρωσα μόγῳ, καμέτην δέ μοι ἵπποι </p>
<p>λαὸν ἀγειρούσῃ, Πριάμῳ κακὰ τοῖό τε παισίν. </p>
<p>ἕρδ':  ἀτὰρ οὔ τοι πάντες ἐπαινέομεν θεοὶ ἄλλοι. </p>
<p>τὴν δὲ μέγ' ὀχθήσας προσέφη νεφεληγερέτα Ζεύς: </p>
<p>δαιμονίη τί νύ σε Πρίαμος Πριάμοιό τε παῖδες </p>
<p>τόσσα κακὰ ῥέζουσιν, ὅ τ' ἀσπερχὲς μενεαίνεις </p>
<p>Ἰλίου ἐξαλαπάξαι ἐϋκτίμενον πτολίεθρον; </p>
<p>εἰ δὲ σύ γ' εἰσελθοῦσα πύλας καὶ τείχεα μακρὰ </p>
<p>ὠμὸν βεβρώθοις Πρίαμον Πριάμοιό τε παῖδας </p>
<p>ἄλλους τε Τρῶας, τότε κεν χόλον ἐξακέσαιο. </p>
<p>ἕρξον ὅπως ἐθέλεις: μὴ τοῦτό γε νεῖκος ὀπίσσω </p>
<p>σοὶ καὶ ἐμοὶ μέγ' ἔρισμα μετ' ἀμφοτέροισι γένηται. </p>
<p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:  </p>
<p>ὁππότε κεν καὶ ἐγὼ μεμαὼς πόλιν ἐξαλαπάξαι </p>
<p>τὴν ἐθέλω ὅθι τοι φίλοι ἀνέρες ἐγγεγάασι, </p>
<p>μή τι διατρίβειν τὸν ἐμὸν χόλον, ἀλλά μ' ἐᾶσαι:  </p>
<p>καὶ γὰρ ἐγὼ σοὶ δῶκα ἑκὼν ἀέκοντί γε θυμῷ:  </p>
<p>αἳ γὰρ ὑπ' ἠελίῳ τε καὶ οὐρανῷ ἀστερόεντι </p>
<p>ναιετάουσι πόληες ἐπιχθονίων ἀνθρώπων, </p>
<p>τάων μοι περὶ κῆρι τιέσκετο Ἴλιος ἱρὴ </p>
<p>καὶ Πρίαμος καὶ λαὸς ἐϋμμελίω Πριάμοιο. </p>
<p>οὐ γάρ μοί ποτε βωμὸς ἐδεύετο δαιτὸς ἐΐσης </p>
<p>λοιβῆς τε κνίσης τε:  τὸ γὰρ λάχομεν γέρας ἡμεῖς. </p>
<p>τὸν δ' ἠμείβετ' ἔπειτα βοῶπις πότνια Ἥρη:  </p>
<p>ἤτοι ἐμοὶ τρεῖς μὲν πολὺ φίλταταί εἰσι πόληες </p>
<p>Ἄργός τε Σπάρτη τε καὶ εὐρυάγυια Μυκήνη:  </p>
<p>τὰς διαπέρσαι ὅτ' ἄν τοι ἀπέχθωνται περὶ κῆρι:  </p>
<p>τάων οὔ τοι ἐγὼ πρόσθ' ἵσταμαι οὐδὲ μεγαίρω. </p>
<p>εἴ περ γὰρ φθονέω τε καὶ οὐκ εἰῶ διαπέρσαι, </p>
<p>οὐκ ἀνύω φθονέουσ' ἐπεὶ ἦ πολὺ φέρτερός ἐσσι. </p>
<p>ἀλλὰ χρὴ καὶ ἐμὸν θέμεναι πόνον οὐκ ἀτέλεστον:  </p>
<p>καὶ γὰρ ἐγὼ θεός εἰμι, γένος δέ μοι ἔνθεν ὅθεν σοί, </p>
<p>καί με πρεσβυτάτην τέκετο Κρόνος ἀγκυλομήτης, </p>
<p>ἀμφότερον γενεῇ τε καὶ οὕνεκα σὴ παράκοιτις </p>
<p>κέκλημαι, σὺ δὲ πᾶσι μετ' ἀθανάτοισιν ἀνάσσεις. </p>
<p>ἀλλ' ἤτοι μὲν ταῦθ' ὑποείξομεν ἀλλήλοισι, </p>
<p>σοὶ μὲν ἐγώ, σὺ δ' ἐμοί:  ἐπὶ δ' ἕψονται θεοὶ ἄλλοι </p>
<p>ἀθάνατοι:  σὺ δὲ θᾶσσον Ἀθηναίῃ ἐπιτεῖλαι </p>
<p>ἐλθεῖν ἐς Τρώων καὶ Ἀχαιῶν φύλοπιν αἰνήν, </p>
<p>πειρᾶν δ' ὥς κε Τρῶες ὑπερκύδαντας Ἀχαιοὺς </p>
<p>ἄρξωσι πρότεροι ὑπὲρ ὅρκια δηλήσασθαι. </p>
<p>ὣς ἔφατ', οὐδ' ἀπίθησε πατὴρ ἀνδρῶν τε θεῶν τε:  </p>
<p>αὐτίκ' Ἀθηναίην ἔπεα πτερόεντα προσηύδα:  </p>
<p>αἶψα μάλ' ἐς στρατὸν ἐλθὲ μετὰ Τρῶας καὶ Ἀχαιούς, </p>
<p>πειρᾶν δ' ὥς κε Τρῶες ὑπερκύδαντας Ἀχαιοὺς </p>
<p>ἄρξωσι πρότεροι ὑπὲρ ὅρκια δηλήσασθαι. </p>
<p>ὣς εἰπὼν ὄτρυνε πάρος μεμαυῖαν Ἀθήνην, </p>
<p>βῆ δὲ κατ' Οὐλύμποιο καρήνων ἀΐξασα. </p>
<p>οἷον δ' ἀστέρα ἧκε Κρόνου πάϊς ἀγκυλομήτεω </p>
<p>ἢ ναύτῃσι τέρας ἠὲ στρατῷ εὐρέϊ λαῶν </p>
<p>λαμπρόν:  τοῦ δέ τε πολλοὶ ἀπὸ σπινθῆρες ἵενται:  </p>
<p>τῷ ἐϊκυῖ' ἤϊξεν ἐπὶ χθόνα Παλλὰς Ἀθήνη, </p>
<p>κὰδ δ' ἔθορ' ἐς μέσσον:  θάμβος δ' ἔχεν εἰσορόωντας </p>
<p>Τρῶάς θ' ἱπποδάμους καὶ ἐϋκνήμιδας Ἀχαιούς: </p>
<p>ὧδε δέ τις εἴπεσκεν ἰδὼν ἐς πλησίον ἄλλον:  </p>
<p>ἦ ῥ' αὖτις πόλεμός τε κακὸς καὶ φύλοπις αἰνὴ </p>
<p>ἔσσεται, ἢ φιλότητα μετ' ἀμφοτέροισι τίθησι </p>
<p>Ζεύς, ὅς τ' ἀνθρώπων ταμίης πολέμοιο τέτυκται. </p>
<p>ὣς ἄρα τις εἴπεσκεν Ἀχαιῶν τε Τρώων τε. </p>
<p>ἣ δ' ἀνδρὶ ἰκέλη Τρώων κατεδύσεθ' ὅμιλον </p>
<p>Λαοδόκῳ Ἀντηνορίδῃ κρατερῷ αἰχμητῇ, </p>
<p>Πάνδαρον ἀντίθεον διζημένη εἴ που ἐφεύροι. </p>
<p>εὗρε Λυκάονος υἱὸν ἀμύμονά τε κρατερόν τε </p>
<p>ἑσταότ':  ἀμφὶ δέ μιν κρατεραὶ στίχες ἀσπιστάων </p>
<p>λαῶν, οἵ οἱ ἕποντο ἀπ' Αἰσήποιο ῥοάων:  </p>
<p>ἀγχοῦ δ' ἱσταμένη ἔπεα πτερόεντα προσηύδα:  </p>
<p>ἦ ῥά νύ μοί τι πίθοιο Λυκάονος υἱὲ δαΐφρον. </p>
<p>τλαίης κεν Μενελάῳ ἐπιπροέμεν ταχὺν ἰόν, </p>
<p>πᾶσι δέ κε Τρώεσσι χάριν καὶ κῦδος ἄροιο, </p>
<p>ἐκ πάντων δὲ μάλιστα Ἀλεξάνδρῳ βασιλῆϊ. </p>
<p>τοῦ κεν δὴ πάμπρωτα παρ' ἀγλαὰ δῶρα φέροιο, </p>
<p>αἴ κεν ἴδῃ Μενέλαον ἀρήϊον Ἀτρέος υἱὸν </p>
<p>σῷ βέλεϊ δμηθέντα πυρῆς ἐπιβάντ' ἀλεγεινῆς. </p>
<p>ἀλλ' ἄγ' ὀΐστευσον Μενελάου κυδαλίμοιο, </p>
<p>εὔχεο δ' Ἀπόλλωνι Λυκηγενέϊ κλυτοτόξῳ </p>
<p>ἀρνῶν πρωτογόνων ῥέξειν κλειτὴν ἑκατόμβην </p>
<p>οἴκαδε νοστήσας ἱερῆς εἰς ἄστυ Ζελείης. </p>
<p>ὣς φάτ' Ἀθηναίη, τῷ δὲ φρένας ἄφρονι πεῖθεν:  </p>
<p>αὐτίκ' ἐσύλα τόξον ἐΰξοον ἰξάλου αἰγὸς </p>
<p>ἀγρίου, ὅν ῥά ποτ' αὐτὸς ὑπὸ στέρνοιο τυχήσας </p>
<p>πέτρης ἐκβαίνοντα δεδεγμένος ἐν προδοκῇσι </p>
<p>βεβλήκει πρὸς στῆθος: ὃ δ' ὕπτιος ἔμπεσε πέτρῃ. </p>
<p>τοῦ κέρα ἐκ κεφαλῆς ἑκκαιδεκάδωρα πεφύκει:  </p>
<p>καὶ τὰ μὲν ἀσκήσας κεραοξόος ἤραρε τέκτων, </p>
<p>πᾶν δ' εὖ λειήνας χρυσέην ἐπέθηκε κορώνην. </p>
<p>καὶ τὸ μὲν εὖ κατέθηκε τανυσσάμενος ποτὶ γαίῃ </p>
<p>ἀγκλίνας: πρόσθεν δὲ σάκεα σχέθον ἐσθλοὶ ἑταῖροι </p>
<p>μὴ πρὶν ἀναΐξειαν ἀρήϊοι υἷες Ἀχαιῶν </p>
<p>πρὶν βλῆσθαι Μενέλαον ἀρήϊον Ἀτρέος υἱόν. </p>
<p>αὐτὰρ ὁ σύλα πῶμα φαρέτρης, ἐκ δ' ἕλετ' ἰὸν </p>
<p>ἀβλῆτα πτερόεντα μελαινέων ἕρμ' ὀδυνάων:  </p>
<p>αἶψα δ' ἐπὶ νευρῇ κατεκόσμει πικρὸν ὀϊστόν, </p>
<p>εὔχετο δ' Ἀπόλλωνι Λυκηγενέϊ κλυτοτόξῳ </p>
<p>ἀρνῶν πρωτογόνων ῥέξειν κλειτὴν ἑκατόμβην </p>
<p>οἴκαδε νοστήσας ἱερῆς εἰς ἄστυ Ζελείης. </p>
<p>ἕλκε δ' ὁμοῦ γλυφίδας τε λαβὼν καὶ νεῦρα βόεια:  </p>
<p>νευρὴν μὲν μαζῷ πέλασεν, τόξῳ δὲ σίδηρον. </p>
<p>αὐτὰρ ἐπεὶ δὴ κυκλοτερὲς μέγα τόξον ἔτεινε, </p>
<p>λίγξε βιός, νευρὴ δὲ μέγ' ἴαχεν, ἆλτο δ' ὀϊστὸς </p>
<p>ὀξυβελὴς καθ' ὅμιλον ἐπιπτέσθαι μενεαίνων. </p>
<p>οὐδὲ σέθεν Μενέλαε θεοὶ μάκαρες λελάθοντο </p>
<p>ἀθάνατοι, πρώτη δὲ Διὸς θυγάτηρ ἀγελείη, </p>
<p>ἥ τοι πρόσθε στᾶσα βέλος ἐχεπευκὲς ἄμυνεν. </p>
<p>ἣ δὲ τόσον μὲν ἔεργεν ἀπὸ χροὸς ὡς ὅτε μήτηρ </p>
<p>παιδὸς ἐέργῃ μυῖαν ὅθ' ἡδέϊ λέξεται ὕπνῳ, </p>
<p>αὐτὴ δ' αὖτ' ἴθυνεν ὅθι ζωστῆρος ὀχῆες </p>
<p>χρύσειοι σύνεχον καὶ διπλόος ἤντετο θώρηξ. </p>
<p>ἐν δ' ἔπεσε ζωστῆρι ἀρηρότι πικρὸς ὀϊστός: </p>
<p>διὰ μὲν ἂρ ζωστῆρος ἐλήλατο δαιδαλέοιο, </p>
<p>καὶ διὰ θώρηκος πολυδαιδάλου ἠρήρειστο </p>
<p>μίτρης θ', ἣν ἐφόρει ἔρυμα χροὸς ἕρκος ἀκόντων, </p>
<p>ἥ οἱ πλεῖστον ἔρυτο:  διὰ πρὸ δὲ εἴσατο καὶ τῆς. </p>
<p>ἀκρότατον δ' ἄρ' ὀϊστὸς ἐπέγραψε χρόα φωτός: </p>
<p>αὐτίκα δ' ἔρρεεν αἷμα κελαινεφὲς ἐξ ὠτειλῆς. </p>
<p>ὡς δ' ὅτε τίς τ' ἐλέφαντα γυνὴ φοίνικι μιήνῃ </p>
<p>Μῃονὶς ἠὲ Κάειρα παρήϊον ἔμμεναι ἵππων:  </p>
<p>κεῖται δ' ἐν θαλάμῳ, πολέες τέ μιν ἠρήσαντο </p>
<p>ἱππῆες φορέειν:  βασιλῆϊ δὲ κεῖται ἄγαλμα, </p>
<p>ἀμφότερον κόσμός θ' ἵππῳ ἐλατῆρί τε κῦδος: </p>
<p>τοῖοί τοι Μενέλαε μιάνθην αἵματι μηροὶ </p>
<p>εὐφυέες κνῆμαί τε ἰδὲ σφυρὰ κάλ' ὑπένερθε. </p>
<p>ῥίγησεν δ' ἄρ' ἔπειτα ἄναξ ἀνδρῶν Ἀγαμέμνων </p>
<p>ὡς εἶδεν μέλαν αἷμα καταρρέον ἐξ ὠτειλῆς: </p>
<p>ῥίγησεν δὲ καὶ αὐτὸς ἀρηΐφιλος Μενέλαος. </p>
<p>ὡς δὲ ἴδεν νεῦρόν τε καὶ ὄγκους ἐκτὸς ἐόντας </p>
<p>ἄψορρόν οἱ θυμὸς ἐνὶ στήθεσσιν ἀγέρθη. </p>
<p>τοῖς δὲ βαρὺ στενάχων μετέφη κρείων Ἀγαμέμνων </p>
<p>χειρὸς ἔχων Μενέλαον, ἐπεστενάχοντο δ' ἑταῖροι:  </p>
<p>φίλε κασίγνητε θάνατόν νύ τοι ὅρκι' ἔταμνον </p>
<p>οἶον προστήσας πρὸ Ἀχαιῶν Τρωσὶ μάχεσθαι, </p>
<p>ὥς σ' ἔβαλον Τρῶες, κατὰ δ' ὅρκια πιστὰ πάτησαν. </p>
<p>οὐ μέν πως ἅλιον πέλει ὅρκιον αἷμά τε ἀρνῶν </p>
<p>σπονδαί τ' ἄκρητοι καὶ δεξιαὶ ᾗς ἐπέπιθμεν. </p>
<p>εἴ περ γάρ τε καὶ αὐτίκ' Ὀλύμπιος οὐκ ἐτέλεσσεν, </p>
<p>ἔκ τε καὶ ὀψὲ τελεῖ, σύν τε μεγάλῳ ἀπέτισαν </p>
<p>σὺν σφῇσιν κεφαλῇσι γυναιξί τε καὶ τεκέεσσιν. </p>
<p>εὖ γὰρ ἐγὼ τόδε οἶδα κατὰ φρένα καὶ κατὰ θυμόν:  </p>
<p>ἔσσεται ἦμαρ ὅτ' ἄν ποτ' ὀλώλῃ Ἴλιος ἱρὴ </p>
<p>καὶ Πρίαμος καὶ λαὸς ἐϋμμελίω Πριάμοιο, </p>
<p>Ζεὺς δέ σφι Κρονίδης ὑψίζυγος αἰθέρι ναίων </p>
<p>αὐτὸς ἐπισσείῃσιν ἐρεμνὴν αἰγίδα πᾶσι </p>
<p>τῆσδ' ἀπάτης κοτέων:  τὰ μὲν ἔσσεται οὐκ ἀτέλεστα:  </p>
<p>ἀλλά μοι αἰνὸν ἄχος σέθεν ἔσσεται ὦ Μενέλαε </p>
<p>αἴ κε θάνῃς καὶ πότμον ἀναπλήσῃς βιότοιο. </p>
<p>καί κεν ἐλέγχιστος πολυδίψιον Ἄργος ἱκοίμην:  </p>
<p>αὐτίκα γὰρ μνήσονται Ἀχαιοὶ πατρίδος αἴης: </p>
<p>κὰδ δέ κεν εὐχωλὴν Πριάμῳ καὶ Τρωσὶ λίποιμεν </p>
<p>Ἀργείην Ἑλένην:  σέο δ' ὀστέα πύσει ἄρουρα </p>
<p>κειμένου ἐν Τροίῃ ἀτελευτήτῳ ἐπὶ ἔργῳ. </p>
<p>καί κέ τις ὧδ' ἐρέει Τρώων ὑπερηνορεόντων </p>
<p>τύμβῳ ἐπιθρῴσκων Μενελάου κυδαλίμοιο:  </p>
<p>αἴθ' οὕτως ἐπὶ πᾶσι χόλον τελέσει' Ἀγαμέμνων, </p>
<p>ὡς καὶ νῦν ἅλιον στρατὸν ἤγαγεν ἐνθάδ' Ἀχαιῶν, </p>
<p>καὶ δὴ ἔβη οἶκον δὲ φίλην ἐς πατρίδα γαῖαν </p>
<p>σὺν κεινῇσιν νηυσὶ λιπὼν ἀγαθὸν Μενέλαον. </p>
<p>ὥς ποτέ τις ἐρέει:  τότε μοι χάνοι εὐρεῖα χθών. </p>
<p>τὸν δ' ἐπιθαρσύνων προσέφη ξανθὸς Μενέλαος: </p>
<p>θάρσει, μηδέ τί πω δειδίσσεο λαὸν Ἀχαιῶν:  </p>
<p>οὐκ ἐν καιρίῳ ὀξὺ πάγη βέλος, ἀλλὰ πάροιθεν </p>
<p>εἰρύσατο ζωστήρ τε παναίολος ἠδ' ὑπένερθε </p>
<p>ζῶμά τε καὶ μίτρη, τὴν χαλκῆες κάμον ἄνδρες. </p>
<p>τὸν δ' ἀπαμειβόμενος προσέφη κρείων Ἀγαμέμνων:  </p>
<p>αἲ γὰρ δὴ οὕτως εἴη φίλος ὦ Μενέλαε:  </p>
<p>ἕλκος δ' ἰητὴρ ἐπιμάσσεται ἠδ' ἐπιθήσει </p>
<p>φάρμαχ' ἅ κεν παύσῃσι μελαινάων ὀδυνάων. </p>
<p>ἦ καὶ Ταλθύβιον θεῖον κήρυκα προσηύδα:  </p>
<p>Ταλθύβι' ὅττι τάχιστα Μαχάονα δεῦρο κάλεσσον </p>
<p>φῶτ' Ἀσκληπιοῦ υἱὸν ἀμύμονος ἰητῆρος, </p>
<p>ὄφρα ἴδῃ Μενέλαον ἀρήϊον Ἀτρέος υἱόν, </p>
<p>ὅν τις ὀϊστεύσας ἔβαλεν τόξων ἐῢ εἰδὼς </p>
<p>Τρώων ἢ Λυκίων, τῷ μὲν κλέος, ἄμμι δὲ πένθος. </p>
<p>ὣς ἔφατ', οὐδ' ἄρα οἱ κῆρυξ ἀπίθησεν ἀκούσας, </p>
<p>βῆ δ' ἰέναι κατὰ λαὸν Ἀχαιῶν χαλκοχιτώνων </p>
<p>παπταίνων ἥρωα Μαχάονα:  τὸν δὲ νόησεν </p>
<p>ἑσταότ':  ἀμφὶ δέ μιν κρατεραὶ στίχες ἀσπιστάων </p>
<p>λαῶν, οἵ οἱ ἕποντο Τρίκης ἐξ ἱπποβότοιο. </p>
<p>ἀγχοῦ δ' ἱστάμενος ἔπεα πτερόεντα προσηύδα:  </p>
<p>ὄρσ' Ἀσκληπιάδη, καλέει κρείων Ἀγαμέμνων, </p>
<p>ὄφρα ἴδῃς Μενέλαον ἀρήϊον ἀρχὸν Ἀχαιῶν, </p>
<p>ὅν τις ὀϊστεύσας ἔβαλεν τόξων ἐῢ εἰδὼς </p>
<p>Τρώων ἢ Λυκίων, τῷ μὲν κλέος, ἄμμι δὲ πένθος. </p>
<p>ὣς φάτο, τῷ δ' ἄρα θυμὸν ἐνὶ στήθεσσιν ὄρινε:  </p>
<p>βὰν δ' ἰέναι καθ' ὅμιλον ἀνὰ στρατὸν εὐρὺν Ἀχαιῶν. </p>
<p>ἀλλ' ὅτε δή ῥ' ἵκανον ὅθι ξανθὸς Μενέλαος </p>
<p>βλήμενος ἦν, περὶ δ' αὐτὸν ἀγηγέραθ' ὅσσοι ἄριστοι </p>
<p>κυκλόσ', ὃ δ' ἐν μέσσοισι παρίστατο ἰσόθεος φώς, </p>
<p>αὐτίκα δ' ἐκ ζωστῆρος ἀρηρότος ἕλκεν ὀϊστόν:  </p>
<p>τοῦ δ' ἐξελκομένοιο πάλιν ἄγεν ὀξέες ὄγκοι. </p>
<p>λῦσε δέ οἱ ζωστῆρα παναίολον ἠδ' ὑπένερθε </p>
<p>ζῶμά τε καὶ μίτρην, τὴν χαλκῆες κάμον ἄνδρες. </p>
<p>αὐτὰρ ἐπεὶ ἴδεν ἕλκος ὅθ' ἔμπεσε πικρὸς ὀϊστός, </p>
<p>αἷμ' ἐκμυζήσας ἐπ' ἄρ' ἤπια φάρμακα εἰδὼς </p>
<p>πάσσε, τά οἵ ποτε πατρὶ φίλα φρονέων πόρε Χείρων. </p>
<p>ὄφρα τοὶ ἀμφεπένοντο βοὴν ἀγαθὸν Μενέλαον, </p>
<p>τόφρα δ' ἐπὶ Τρώων στίχες ἤλυθον ἀσπιστάων:  </p>
<p>οἳ δ' αὖτις κατὰ τεύχε' ἔδυν, μνήσαντο δὲ χάρμης. </p>
<p>ἔνθ' οὐκ ἂν βρίζοντα ἴδοις Ἀγαμέμνονα δῖον </p>
<p>οὐδὲ καταπτώσσοντ' οὐδ' οὐκ ἐθέλοντα μάχεσθαι, </p>
<p>ἀλλὰ μάλα σπεύδοντα μάχην ἐς κυδιάνειραν. </p>
<p>ἵππους μὲν γὰρ ἔασε καὶ ἅρματα ποικίλα χαλκῷ:  </p>
<p>καὶ τοὺς μὲν θεράπων ἀπάνευθ' ἔχε φυσιόωντας </p>
<p>Εὐρυμέδων υἱὸς Πτολεμαίου Πειραΐδαο:  </p>
<p>τῷ μάλα πόλλ' ἐπέτελλε παρισχέμεν ὁππότε κέν μιν </p>
<p>γυῖα λάβῃ κάματος πολέας διὰ κοιρανέοντα:  </p>
<p>αὐτὰρ ὃ πεζὸς ἐὼν ἐπεπωλεῖτο στίχας ἀνδρῶν:  </p>
<p>καί ῥ' οὓς μὲν σπεύδοντας ἴδοι Δαναῶν ταχυπώλων, </p>
<p>τοὺς μάλα θαρσύνεσκε παριστάμενος ἐπέεσσιν:  </p>
<p>Ἀργεῖοι μή πώ τι μεθίετε θούριδος ἀλκῆς: </p>
<p>οὐ γὰρ ἐπὶ ψευδέσσι πατὴρ Ζεὺς ἔσσετ' ἀρωγός, </p>
<p>ἀλλ' οἵ περ πρότεροι ὑπὲρ ὅρκια δηλήσαντο </p>
<p>τῶν ἤτοι αὐτῶν τέρενα χρόα γῦπες ἔδονται, </p>
<p>ἡμεῖς αὖτ' ἀλόχους τε φίλας καὶ νήπια τέκνα </p>
<p>ἄξομεν ἐν νήεσσιν, ἐπὴν πτολίεθρον ἕλωμεν. </p>
<p>οὕς τινας αὖ μεθιέντας ἴδοι στυγεροῦ πολέμοιο, </p>
<p>τοὺς μάλα νεικείεσκε χολωτοῖσιν ἐπέεσσιν:  </p>
<p>Ἀργεῖοι ἰόμωροι ἐλεγχέες οὔ νυ σέβεσθε; </p>
<p>τίφθ' οὕτως ἔστητε τεθηπότες ἠΰτε νεβροί, </p>
<p>αἵ τ' ἐπεὶ οὖν ἔκαμον πολέος πεδίοιο θέουσαι </p>
<p>ἑστᾶσ', οὐδ' ἄρα τίς σφι μετὰ φρεσὶ γίγνεται ἀλκή:  </p>
<p>ὣς ὑμεῖς ἔστητε τεθηπότες οὐδὲ μάχεσθε. </p>
<p>ἦ μένετε Τρῶας σχεδὸν ἐλθέμεν ἔνθά τε νῆες </p>
<p>εἰρύατ' εὔπρυμνοι πολιῆς ἐπὶ θινὶ θαλάσσης, </p>
<p>ὄφρα ἴδητ' αἴ κ' ὔμμιν ὑπέρσχῃ χεῖρα Κρονίων; </p>
<p>ὣς ὅ γε κοιρανέων ἐπεπωλεῖτο στίχας ἀνδρῶν:  </p>
<p>ἦλθε δ' ἐπὶ Κρήτεσσι κιὼν ἀνὰ οὐλαμὸν ἀνδρῶν. </p>
<p>οἳ δ' ἀμφ' Ἰδομενῆα δαΐφρονα θωρήσσοντο:  </p>
<p>Ἰδομενεὺς μὲν ἐνὶ προμάχοις συῒ εἴκελος ἀλκήν, </p>
<p>Μηριόνης δ' ἄρα οἱ πυμάτας ὄτρυνε φάλαγγας. </p>
<p>τοὺς δὲ ἰδὼν γήθησεν ἄναξ ἀνδρῶν Ἀγαμέμνων, </p>
<p>αὐτίκα δ' Ἰδομενῆα προσηύδα μειλιχίοισιν:  </p>
<p>Ἰδομενεῦ περὶ μέν σε τίω Δαναῶν ταχυπώλων </p>
<p>ἠμὲν ἐνὶ πτολέμῳ ἠδ' ἀλλοίῳ ἐπὶ ἔργῳ </p>
<p>ἠδ' ἐν δαίθ', ὅτε πέρ τε γερούσιον αἴθοπα οἶνον </p>
<p>Ἀργείων οἳ ἄριστοι ἐνὶ κρητῆρι κέρωνται. </p>
<p>εἴ περ γάρ τ' ἄλλοι γε κάρη κομόωντες Ἀχαιοὶ </p>
<p>δαιτρὸν πίνωσιν, σὸν δὲ πλεῖον δέπας αἰεὶ </p>
<p>ἕστηχ', ὥς περ ἐμοί, πιέειν ὅτε θυμὸς ἀνώγοι. </p>
<p>ἀλλ' ὄρσευ πόλεμον δ' οἷος πάρος εὔχεαι εἶναι. </p>
<p>τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:  </p>
<p>Ἀτρεΐδη μάλα μέν τοι ἐγὼν ἐρίηρος ἑταῖρος </p>
<p>ἔσσομαι, ὡς τὸ πρῶτον ὑπέστην καὶ κατένευσα:  </p>
<p>ἀλλ' ἄλλους ὄτρυνε κάρη κομόωντας Ἀχαιοὺς </p>
<p>ὄφρα τάχιστα μαχώμεθ', ἐπεὶ σύν γ' ὅρκι' ἔχευαν </p>
<p>Τρῶες: τοῖσιν δ' αὖ θάνατος καὶ κήδε' ὀπίσσω </p>
<p>ἔσσετ' ἐπεὶ πρότεροι ὑπὲρ ὅρκια δηλήσαντο. </p>
<p>ὣς ἔφατ', Ἀτρεΐδης δὲ παρῴχετο γηθόσυνος κῆρ:  </p>
<p>ἦλθε δ' ἐπ' Αἰάντεσσι κιὼν ἀνὰ οὐλαμὸν ἀνδρῶν:  </p>
<p>τὼ δὲ κορυσσέσθην, ἅμα δὲ νέφος εἵπετο πεζῶν. </p>
<p>ὡς δ' ὅτ' ἀπὸ σκοπιῆς εἶδεν νέφος αἰπόλος ἀνὴρ </p>
<p>ἐρχόμενον κατὰ πόντον ὑπὸ Ζεφύροιο ἰωῆς: </p>
<p>τῷ δέ τ' ἄνευθεν ἐόντι μελάντερον ἠΰτε πίσσα </p>
<p>φαίνετ' ἰὸν κατὰ πόντον, ἄγει δέ τε λαίλαπα πολλήν, </p>
<p>ῥίγησέν τε ἰδών, ὑπό τε σπέος ἤλασε μῆλα:  </p>
<p>τοῖαι ἅμ' Αἰάντεσσι διοτρεφέων αἰζηῶν </p>
<p>δήϊον ἐς πόλεμον πυκιναὶ κίνυντο φάλαγγες </p>
<p>κυάνεαι, σάκεσίν τε καὶ ἔγχεσι πεφρικυῖαι. </p>
<p>καὶ τοὺς μὲν γήθησεν ἰδὼν κρείων Ἀγαμέμνων, </p>
<p>καί σφεας φωνήσας ἔπεα πτερόεντα προσηύδα:  </p>
<p>Αἴαντ' Ἀργείων ἡγήτορε χαλκοχιτώνων, </p>
<p>σφῶϊ μέν:  οὐ γὰρ ἔοικ' ὀτρυνέμεν:  οὔ τι κελεύω:  </p>
<p>αὐτὼ γὰρ μάλα λαὸν ἀνώγετον ἶφι μάχεσθαι. </p>
<p>αἲ γὰρ Ζεῦ τε πάτερ καὶ Ἀθηναίη καὶ Ἄπολλον </p>
<p>τοῖος πᾶσιν θυμὸς ἐνὶ στήθεσσι γένοιτο:  </p>
<p>τώ κε τάχ' ἠμύσειε πόλις Πριάμοιο ἄνακτος </p>
<p>χερσὶν ὑφ' ἡμετέρῃσιν ἁλοῦσά τε περθομένη τε. </p>
<p>ὣς εἰπὼν τοὺς μὲν λίπεν αὐτοῦ, βῆ δὲ μετ' ἄλλους: </p>
<p>ἔνθ' ὅ γε Νέστορ' ἔτετμε λιγὺν Πυλίων ἀγορητὴν </p>
<p>οὓς ἑτάρους στέλλοντα καὶ ὀτρύνοντα μάχεσθαι </p>
<p>ἀμφὶ μέγαν Πελάγοντα Ἀλάστορά τε Χρομίον τε </p>
<p>Αἵμονά τε κρείοντα Βίαντά τε ποιμένα λαῶν:  </p>
<p>ἱππῆας μὲν πρῶτα σὺν ἵπποισιν καὶ ὄχεσφι, </p>
<p>πεζοὺς δ' ἐξόπιθε στῆσεν πολέας τε καὶ ἐσθλοὺς </p>
<p>ἕρκος ἔμεν πολέμοιο:  κακοὺς δ' ἐς μέσσον ἔλασσεν, </p>
<p>ὄφρα καὶ οὐκ ἐθέλων τις ἀναγκαίῃ πολεμίζοι. </p>
<p>ἱππεῦσιν μὲν πρῶτ' ἐπετέλλετο:  τοὺς γὰρ ἀνώγει </p>
<p>σφοὺς ἵππους ἐχέμεν μηδὲ κλονέεσθαι ὁμίλῳ:  </p>
<p>μηδέ τις ἱπποσύνῃ τε καὶ ἠνορέηφι πεποιθὼς </p>
<p>οἶος πρόσθ' ἄλλων μεμάτω Τρώεσσι μάχεσθαι, </p>
<p>μηδ' ἀναχωρείτω:  ἀλαπαδνότεροι γὰρ ἔσεσθε. </p>
<p>ὃς δέ κ' ἀνὴρ ἀπὸ ὧν ὀχέων ἕτερ' ἅρμαθ' ἵκηται </p>
<p>ἔγχει ὀρεξάσθω, ἐπεὶ ἦ πολὺ φέρτερον οὕτω. </p>
<p>ὧδε καὶ οἱ πρότεροι πόλεας καὶ τείχε' ἐπόρθεον </p>
<p>τόνδε νόον καὶ θυμὸν ἐνὶ στήθεσσιν ἔχοντες. </p>
<p>ὣς ὃ γέρων ὄτρυνε πάλαι πολέμων ἐῢ εἰδώς: </p>
<p>καὶ τὸν μὲν γήθησεν ἰδὼν κρείων Ἀγαμέμνων, </p>
<p>καί μιν φωνήσας ἔπεα πτερόεντα προσηύδα:  </p>
<p>ὦ γέρον εἴθ' ὡς θυμὸς ἐνὶ στήθεσσι φίλοισιν </p>
<p>ὥς τοι γούναθ' ἕποιτο, βίη δέ τοι ἔμπεδος εἴη:  </p>
<p>ἀλλά σε γῆρας τείρει ὁμοίϊον:  ὡς ὄφελέν τις </p>
<p>ἀνδρῶν ἄλλος ἔχειν, σὺ δὲ κουροτέροισι μετεῖναι. </p>
<p>τὸν δ' ἠμείβετ' ἔπειτα Γερήνιος ἱππότα Νέστωρ:  </p>
<p>Ἀτρεΐδη μάλα μέν τοι ἐγὼν ἐθέλοιμι καὶ αὐτὸς </p>
<p>ὣς ἔμεν ὡς ὅτε δῖον Ἐρευθαλίωνα κατέκταν. </p>
<p>ἀλλ' οὔ πως ἅμα πάντα θεοὶ δόσαν ἀνθρώποισιν:  </p>
<p>εἰ τότε κοῦρος ἔα νῦν αὖτέ με γῆρας ὀπάζει. </p>
<p>ἀλλὰ καὶ ὧς ἱππεῦσι μετέσσομαι ἠδὲ κελεύσω </p>
<p>βουλῇ καὶ μύθοισι:  τὸ γὰρ γέρας ἐστὶ γερόντων. </p>
<p>αἰχμὰς δ' αἰχμάσσουσι νεώτεροι, οἵ περ ἐμεῖο </p>
<p>ὁπλότεροι γεγάασι πεποίθασίν τε βίηφιν. </p>
<p>ὣς ἔφατ', Ἀτρεΐδης δὲ παρῴχετο γηθόσυνος κῆρ. </p>
<p>εὗρ' υἱὸν Πετεῶο Μενεσθῆα πλήξιππον </p>
<p>ἑσταότ':  ἀμφὶ δ' Ἀθηναῖοι μήστωρες ἀϋτῆς: </p>
<p>αὐτὰρ ὃ πλησίον ἑστήκει πολύμητις Ὀδυσσεύς, </p>
<p>πὰρ δὲ Κεφαλλήνων ἀμφὶ στίχες οὐκ ἀλαπαδναὶ </p>
<p>ἕστασαν:  οὐ γάρ πώ σφιν ἀκούετο λαὸς ἀϋτῆς, </p>
<p>ἀλλὰ νέον συνορινόμεναι κίνυντο φάλαγγες </p>
<p>Τρώων ἱπποδάμων καὶ Ἀχαιῶν:  οἳ δὲ μένοντες </p>
<p>ἕστασαν ὁππότε πύργος Ἀχαιῶν ἄλλος ἐπελθὼν </p>
<p>Τρώων ὁρμήσειε καὶ ἄρξειαν πολέμοιο. </p>
<p>τοὺς δὲ ἰδὼν νείκεσσεν ἄναξ ἀνδρῶν Ἀγαμέμνων, </p>
<p>καί σφεας φωνήσας ἔπεα πτερόεντα προσηύδα:  </p>
<p>ὦ υἱὲ Πετεῶο διοτρεφέος βασιλῆος, </p>
<p>καὶ σὺ κακοῖσι δόλοισι κεκασμένε κερδαλεόφρον </p>
<p>τίπτε καταπτώσσοντες ἀφέστατε, μίμνετε δ' ἄλλους; </p>
<p>σφῶϊν μέν τ' ἐπέοικε μετὰ πρώτοισιν ἐόντας </p>
<p>ἑστάμεν ἠδὲ μάχης καυστείρης ἀντιβολῆσαι:  </p>
<p>πρώτω γὰρ καὶ δαιτὸς ἀκουάζεσθον ἐμεῖο, </p>
<p>ὁππότε δαῖτα γέρουσιν ἐφοπλίζωμεν Ἀχαιοί. </p>
<p>ἔνθα φίλ' ὀπταλέα κρέα ἔδμεναι ἠδὲ κύπελλα </p>
<p>οἴνου πινέμεναι μελιηδέος ὄφρ' ἐθέλητον:  </p>
<p>νῦν δὲ φίλως χ' ὁρόῳτε καὶ εἰ δέκα πύργοι Ἀχαιῶν </p>
<p>ὑμείων προπάροιθε μαχοίατο νηλέϊ χαλκῷ. </p>
<p>τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς: </p>
<p>Ἀτρεΐδη ποῖόν σε ἔπος φύγεν ἕρκος ὀδόντων; </p>
<p>πῶς δὴ φῂς πολέμοιο μεθιέμεν ὁππότ' Ἀχαιοὶ </p>
<p>Τρωσὶν ἐφ' ἱπποδάμοισιν ἐγείρομεν ὀξὺν Ἄρηα; </p>
<p>ὄψεαι αἴ κ' ἐθέλῃσθα καὶ αἴ κέν τοι τὰ μεμήλῃ </p>
<p>Τηλεμάχοιο φίλον πατέρα προμάχοισι μιγέντα </p>
<p>Τρώων ἱπποδάμων:  σὺ δὲ ταῦτ' ἀνεμώλια βάζεις. </p>
<p>τὸν δ' ἐπιμειδήσας προσέφη κρείων Ἀγαμέμνων </p>
<p>ὡς γνῶ χωομένοιο:  πάλιν δ' ὅ γε λάζετο μῦθον:  </p>
<p>διογενὲς Λαερτιάδη πολυμήχαν' Ὀδυσσεῦ </p>
<p>οὔτέ σε νεικείω περιώσιον οὔτε κελεύω:  </p>
<p>οἶδα γὰρ ὥς τοι θυμὸς ἐνὶ στήθεσσι φίλοισιν </p>
<p>ἤπια δήνεα οἶδε:  τὰ γὰρ φρονέεις ἅ τ' ἐγώ περ. </p>
<p>ἀλλ' ἴθι ταῦτα δ' ὄπισθεν ἀρεσσόμεθ' εἴ τι κακὸν νῦν </p>
<p>εἴρηται, τὰ δὲ πάντα θεοὶ μεταμώνια θεῖεν. </p>
<p>ὣς εἰπὼν τοὺς μὲν λίπεν αὐτοῦ, βῆ δὲ μετ' ἄλλους. </p>
<p>εὗρε δὲ Τυδέος υἱὸν ὑπέρθυμον Διομήδεα </p>
<p>ἑσταότ' ἔν θ' ἵπποισι καὶ ἅρμασι κολλητοῖσι:  </p>
<p>πὰρ δέ οἱ ἑστήκει Σθένελος Καπανήϊος υἱός. </p>
<p>καὶ τὸν μὲν νείκεσσεν ἰδὼν κρείων Ἀγαμέμνων, </p>
<p>καί μιν φωνήσας ἔπεα πτερόεντα προσηύδα:  </p>
<p>ὤ μοι Τυδέος υἱὲ δαΐφρονος ἱπποδάμοιο </p>
<p>τί πτώσσεις, τί δ' ὀπιπεύεις πολέμοιο γεφύρας; </p>
<p>οὐ μὲν Τυδέϊ γ' ὧδε φίλον πτωσκαζέμεν ἦεν, </p>
<p>ἀλλὰ πολὺ πρὸ φίλων ἑτάρων δηΐοισι μάχεσθαι, </p>
<p>ὡς φάσαν οἵ μιν ἴδοντο πονεύμενον:  οὐ γὰρ ἔγωγε </p>
<p>ἤντησ' οὐδὲ ἴδον:  περὶ δ' ἄλλων φασὶ γενέσθαι. </p>
<p>ἤτοι μὲν γὰρ ἄτερ πολέμου εἰσῆλθε Μυκήνας </p>
<p>ξεῖνος ἅμ' ἀντιθέῳ Πολυνείκεϊ λαὸν ἀγείρων:  </p>
<p>οἳ δὲ τότ' ἐστρατόωνθ' ἱερὰ πρὸς τείχεα Θήβης, </p>
<p>καί ῥα μάλα λίσσοντο δόμεν κλειτοὺς ἐπικούρους: </p>
<p>οἳ δ' ἔθελον δόμεναι καὶ ἐπῄνεον ὡς ἐκέλευον:  </p>
<p>ἀλλὰ Ζεὺς ἔτρεψε παραίσια σήματα φαίνων. </p>
<p>οἳ δ' ἐπεὶ οὖν ᾤχοντο ἰδὲ πρὸ ὁδοῦ ἐγένοντο, </p>
<p>Ἀσωπὸν δ' ἵκοντο βαθύσχοινον λεχεποίην, </p>
<p>ἔνθ' αὖτ' ἀγγελίην ἐπὶ Τυδῆ στεῖλαν Ἀχαιοί. </p>
<p>αὐτὰρ ὃ βῆ, πολέας δὲ κιχήσατο Καδμεΐωνας </p>
<p>δαινυμένους κατὰ δῶμα βίης Ἐτεοκληείης. </p>
<p>ἔνθ' οὐδὲ ξεῖνός περ ἐὼν ἱππηλάτα Τυδεὺς </p>
<p>τάρβει, μοῦνος ἐὼν πολέσιν μετὰ Καδμείοισιν, </p>
<p>ἀλλ' ὅ γ' ἀεθλεύειν προκαλίζετο, πάντα δ' ἐνίκα </p>
<p>ῥηϊδίως: τοίη οἱ ἐπίρροθος ἦεν Ἀθήνη. </p>
<p>οἳ δὲ χολωσάμενοι Καδμεῖοι κέντορες ἵππων </p>
<p>ἂψ ἄρ' ἀνερχομένῳ πυκινὸν λόχον εἷσαν ἄγοντες </p>
<p>κούρους πεντήκοντα:  δύω δ' ἡγήτορες ἦσαν, </p>
<p>Μαίων Αἱμονίδης ἐπιείκελος ἀθανάτοισιν, </p>
<p>υἱός τ' Αὐτοφόνοιο μενεπτόλεμος Πολυφόντης. </p>
<p>Τυδεὺς μὲν καὶ τοῖσιν ἀεικέα πότμον ἐφῆκε:  </p>
<p>πάντας ἔπεφν', ἕνα δ' οἶον ἵει οἶκον δὲ νέεσθαι:  </p>
<p>Μαίον' ἄρα προέηκε θεῶν τεράεσσι πιθήσας. </p>
<p>τοῖος ἔην Τυδεὺς Αἰτώλιος: ἀλλὰ τὸν υἱὸν </p>
<p>γείνατο εἷο χέρεια μάχῃ, ἀγορῇ δέ τ' ἀμείνω. </p>
<p>ὣς φάτο, τὸν δ' οὔ τι προσέφη κρατερὸς Διομήδης </p>
<p>αἰδεσθεὶς βασιλῆος ἐνιπὴν αἰδοίοιο:  </p>
<p>τὸν δ' υἱὸς Καπανῆος ἀμείψατο κυδαλίμοιο:  </p>
<p>Ἀτρεΐδη μὴ ψεύδε' ἐπιστάμενος σάφα εἰπεῖν:  </p>
<p>ἡμεῖς τοι πατέρων μέγ' ἀμείνονες εὐχόμεθ' εἶναι:  </p>
<p>ἡμεῖς καὶ Θήβης ἕδος εἵλομεν ἑπταπύλοιο </p>
<p>παυρότερον λαὸν ἀγαγόνθ' ὑπὸ τεῖχος ἄρειον, </p>
<p>πειθόμενοι τεράεσσι θεῶν καὶ Ζηνὸς ἀρωγῇ:  </p>
<p>κεῖνοι δὲ σφετέρῃσιν ἀτασθαλίῃσιν ὄλοντο:  </p>
<p>τὼ μή μοι πατέρας ποθ' ὁμοίῃ ἔνθεο τιμῇ. </p>
<p>τὸν δ' ἄρ' ὑπόδρα ἰδὼν προσέφη κρατερὸς Διομήδης: </p>
<p>τέττα, σιωπῇ ἧσο, ἐμῷ δ' ἐπιπείθεο μύθῳ:  </p>
<p>οὐ γὰρ ἐγὼ νεμεσῶ Ἀγαμέμνονι ποιμένι λαῶν </p>
<p>ὀτρύνοντι μάχεσθαι ἐϋκνήμιδας Ἀχαιούς: </p>
<p>τούτῳ μὲν γὰρ κῦδος ἅμ' ἕψεται εἴ κεν Ἀχαιοὶ </p>
<p>Τρῶας δῃώσωσιν ἕλωσί τε Ἴλιον ἱρήν, </p>
<p>τούτῳ δ' αὖ μέγα πένθος Ἀχαιῶν δῃωθέντων. </p>
<p>ἀλλ' ἄγε δὴ καὶ νῶϊ μεδώμεθα θούριδος ἀλκῆς. </p>
<p>ἦ ῥα καὶ ἐξ ὀχέων σὺν τεύχεσιν ἆλτο χαμᾶζε:  </p>
<p>δεινὸν δ' ἔβραχε χαλκὸς ἐπὶ στήθεσσιν ἄνακτος </p>
<p>ὀρνυμένου:  ὑπό κεν ταλασίφρονά περ δέος εἷλεν. </p>
<p>ὡς δ' ὅτ' ἐν αἰγιαλῷ πολυηχέϊ κῦμα θαλάσσης </p>
<p>ὄρνυτ' ἐπασσύτερον Ζεφύρου ὕπο κινήσαντος: </p>
<p>πόντῳ μέν τε πρῶτα κορύσσεται, αὐτὰρ ἔπειτα </p>
<p>χέρσῳ ῥηγνύμενον μεγάλα βρέμει, ἀμφὶ δέ τ' ἄκρας </p>
<p>κυρτὸν ἐὸν κορυφοῦται, ἀποπτύει δ' ἁλὸς ἄχνην:  </p>
<p>ὣς τότ' ἐπασσύτεραι Δαναῶν κίνυντο φάλαγγες </p>
<p>νωλεμέως πόλεμον δέ:  κέλευε δὲ οἷσιν ἕκαστος </p>
<p>ἡγεμόνων:  οἳ δ' ἄλλοι ἀκὴν ἴσαν, οὐδέ κε φαίης </p>
<p>τόσσον λαὸν ἕπεσθαι ἔχοντ' ἐν στήθεσιν αὐδήν, </p>
<p>σιγῇ δειδιότες σημάντορας: ἀμφὶ δὲ πᾶσι </p>
<p>τεύχεα ποικίλ' ἔλαμπε, τὰ εἱμένοι ἐστιχόωντο. </p>
<p>Τρῶες δ', ὥς τ' ὄϊες πολυπάμονος ἀνδρὸς ἐν αὐλῇ </p>
<p>μυρίαι ἑστήκασιν ἀμελγόμεναι γάλα λευκὸν </p>
<p>ἀζηχὲς μεμακυῖαι ἀκούουσαι ὄπα ἀρνῶν, </p>
<p>ὣς Τρώων ἀλαλητὸς ἀνὰ στρατὸν εὐρὺν ὀρώρει:  </p>
<p>οὐ γὰρ πάντων ἦεν ὁμὸς θρόος οὐδ' ἴα γῆρυς, </p>
<p>ἀλλὰ γλῶσσα μέμικτο, πολύκλητοι δ' ἔσαν ἄνδρες. </p>
<p>ὄρσε δὲ τοὺς μὲν Ἄρης, τοὺς δὲ γλαυκῶπις Ἀθήνη </p>
<p>Δεῖμός τ' ἠδὲ Φόβος καὶ Ἔρις ἄμοτον μεμαυῖα, </p>
<p>Ἄρεος ἀνδροφόνοιο κασιγνήτη ἑτάρη τε, </p>
<p>ἥ τ' ὀλίγη μὲν πρῶτα κορύσσεται, αὐτὰρ ἔπειτα </p>
<p>οὐρανῷ ἐστήριξε κάρη καὶ ἐπὶ χθονὶ βαίνει:  </p>
<p>ἥ σφιν καὶ τότε νεῖκος ὁμοίϊον ἔμβαλε μέσσῳ </p>
<p>ἐρχομένη καθ' ὅμιλον ὀφέλλουσα στόνον ἀνδρῶν. </p>
<p>οἳ δ' ὅτε δή ῥ' ἐς χῶρον ἕνα ξυνιόντες ἵκοντο, </p>
<p>σύν ῥ' ἔβαλον ῥινούς, σὺν δ' ἔγχεα καὶ μένε' ἀνδρῶν </p>
<p>χαλκεοθωρήκων:  ἀτὰρ ἀσπίδες ὀμφαλόεσσαι </p>
<p>ἔπληντ' ἀλλήλῃσι, πολὺς δ' ὀρυμαγδὸς ὀρώρει. </p>
<p>ἔνθα δ' ἅμ' οἰμωγή τε καὶ εὐχωλὴ πέλεν ἀνδρῶν </p>
<p>ὀλλύντων τε καὶ ὀλλυμένων, ῥέε δ' αἵματι γαῖα. </p>
<p>ὡς δ' ὅτε χείμαρροι ποταμοὶ κατ' ὄρεσφι ῥέοντες </p>
<p>ἐς μισγάγκειαν συμβάλλετον ὄβριμον ὕδωρ </p>
<p>κρουνῶν ἐκ μεγάλων κοίλης ἔντοσθε χαράδρης, </p>
<p>τῶν δέ τε τηλόσε δοῦπον ἐν οὔρεσιν ἔκλυε ποιμήν:  </p>
<p>ὣς τῶν μισγομένων γένετο ἰαχή τε πόνος τε. </p>
<p>πρῶτος δ' Ἀντίλοχος Τρώων ἕλεν ἄνδρα κορυστὴν </p>
<p>ἐσθλὸν ἐνὶ προμάχοισι Θαλυσιάδην Ἐχέπωλον:  </p>
<p>τόν ῥ' ἔβαλε πρῶτος κόρυθος φάλον ἱπποδασείης, </p>
<p>ἐν δὲ μετώπῳ πῆξε, πέρησε δ' ἄρ' ὀστέον εἴσω </p>
<p>αἰχμὴ χαλκείη:  τὸν δὲ σκότος ὄσσε κάλυψεν, </p>
<p>ἤριπε δ' ὡς ὅτε πύργος ἐνὶ κρατερῇ ὑσμίνῃ. </p>
<p>τὸν δὲ πεσόντα ποδῶν ἔλαβε κρείων Ἐλεφήνωρ </p>
<p>Χαλκωδοντιάδης μεγαθύμων ἀρχὸς Ἀβάντων, </p>
<p>ἕλκε δ' ὑπ' ἐκ βελέων, λελιημένος ὄφρα τάχιστα </p>
<p>τεύχεα συλήσειε:  μίνυνθα δέ οἱ γένεθ' ὁρμή. </p>
<p>νεκρὸν γὰρ ἐρύοντα ἰδὼν μεγάθυμος Ἀγήνωρ </p>
<p>πλευρά, τά οἱ κύψαντι παρ' ἀσπίδος ἐξεφαάνθη, </p>
<p>οὔτησε ξυστῷ χαλκήρεϊ, λῦσε δὲ γυῖα. </p>
<p>ὣς τὸν μὲν λίπε θυμός, ἐπ' αὐτῷ δ' ἔργον ἐτύχθη </p>
<p>ἀργαλέον Τρώων καὶ Ἀχαιῶν:  οἳ δὲ λύκοι ὣς </p>
<p>ἀλλήλοις ἐπόρουσαν, ἀνὴρ δ' ἄνδρ' ἐδνοπάλιζεν. </p>
<p>ἔνθ' ἔβαλ' Ἀνθεμίωνος υἱὸν Τελαμώνιος Αἴας </p>
<p>ἠΐθεον θαλερὸν Σιμοείσιον, ὅν ποτε μήτηρ </p>
<p>Ἴδηθεν κατιοῦσα παρ' ὄχθῃσιν Σιμόεντος </p>
<p>γείνατ', ἐπεί ῥα τοκεῦσιν ἅμ' ἕσπετο μῆλα ἰδέσθαι:  </p>
<p>τοὔνεκά μιν κάλεον Σιμοείσιον:  οὐδὲ τοκεῦσι </p>
<p>θρέπτρα φίλοις ἀπέδωκε, μινυνθάδιος δέ οἱ αἰὼν </p>
<p>ἔπλεθ' ὑπ' Αἴαντος μεγαθύμου δουρὶ δαμέντι. </p>
<p>πρῶτον γάρ μιν ἰόντα βάλε στῆθος παρὰ μαζὸν </p>
<p>δεξιόν:  ἀντικρὺ δὲ δι' ὤμου χάλκεον ἔγχος </p>
<p>ἦλθεν:  ὃ δ' ἐν κονίῃσι χαμαὶ πέσεν αἴγειρος ὣς </p>
<p>ἥ ῥά τ' ἐν εἱαμενῇ ἕλεος μεγάλοιο πεφύκει </p>
<p>λείη, ἀτάρ τέ οἱ ὄζοι ἐπ' ἀκροτάτῃ πεφύασι:  </p>
<p>τὴν μέν θ' ἁρματοπηγὸς ἀνὴρ αἴθωνι σιδήρῳ </p>
<p>ἐξέταμ', ὄφρα ἴτυν κάμψῃ περικαλλέϊ δίφρῳ:  </p>
<p>ἣ μέν τ' ἀζομένη κεῖται ποταμοῖο παρ' ὄχθας. </p>
<p>τοῖον ἄρ' Ἀνθεμίδην Σιμοείσιον ἐξενάριξεν </p>
<p>Αἴας διογενής: τοῦ δ' Ἄντιφος αἰολοθώρηξ </p>
<p>Πριαμίδης καθ' ὅμιλον ἀκόντισεν ὀξέϊ δουρί. </p>
<p>τοῦ μὲν ἅμαρθ', ὃ δὲ Λεῦκον Ὀδυσσέος ἐσθλὸν ἑταῖρον </p>
<p>βεβλήκει βουβῶνα, νέκυν ἑτέρωσ' ἐρύοντα:  </p>
<p>ἤριπε δ' ἀμφ' αὐτῷ, νεκρὸς δέ οἱ ἔκπεσε χειρός. </p>
<p>τοῦ δ' Ὀδυσεὺς μάλα θυμὸν ἀποκταμένοιο χολώθη, </p>
<p>βῆ δὲ διὰ προμάχων κεκορυθμένος αἴθοπι χαλκῷ, </p>
<p>στῆ δὲ μάλ' ἐγγὺς ἰὼν καὶ ἀκόντισε δουρὶ φαεινῷ </p>
<p>ἀμφὶ ἓ παπτήνας: ὑπὸ δὲ Τρῶες κεκάδοντο </p>
<p>ἀνδρὸς ἀκοντίσσαντος: ὃ δ' οὐχ ἅλιον βέλος ἧκεν, </p>
<p>ἀλλ' υἱὸν Πριάμοιο νόθον βάλε Δημοκόωντα </p>
<p>ὅς οἱ Ἀβυδόθεν ἦλθε παρ' ἵππων ὠκειάων. </p>
<p>τόν ῥ' Ὀδυσεὺς ἑτάροιο χολωσάμενος βάλε δουρὶ </p>
<p>κόρσην:  ἣ δ' ἑτέροιο διὰ κροτάφοιο πέρησεν </p>
<p>αἰχμὴ χαλκείη:  τὸν δὲ σκότος ὄσσε κάλυψε, </p>
<p>δούπησεν δὲ πεσών, ἀράβησε δὲ τεύχε' ἐπ' αὐτῷ. </p>
<p>χώρησαν δ' ὑπό τε πρόμαχοι καὶ φαίδιμος Ἕκτωρ:  </p>
<p>Ἀργεῖοι δὲ μέγα ἴαχον, ἐρύσαντο δὲ νεκρούς, </p>
<p>ἴθυσαν δὲ πολὺ προτέρω:  νεμέσησε δ' Ἀπόλλων </p>
<p>Περγάμου ἐκκατιδών, Τρώεσσι δὲ κέκλετ' ἀΰσας: </p>
<p>ὄρνυσθ' ἱππόδαμοι Τρῶες μηδ' εἴκετε χάρμης </p>
<p>Ἀργείοις, ἐπεὶ οὔ σφι λίθος χρὼς οὐδὲ σίδηρος </p>
<p>χαλκὸν ἀνασχέσθαι ταμεσίχροα βαλλομένοισιν:  </p>
<p>οὐ μὰν οὐδ' Ἀχιλεὺς Θέτιδος πάϊς ἠϋκόμοιο </p>
<p>μάρναται, ἀλλ' ἐπὶ νηυσὶ χόλον θυμαλγέα πέσσει. </p>
<p>ὣς φάτ' ἀπὸ πτόλιος δεινὸς θεός: αὐτὰρ Ἀχαιοὺς </p>
<p>ὦρσε Διὸς θυγάτηρ κυδίστη Τριτογένεια </p>
<p>ἐρχομένη καθ' ὅμιλον, ὅθι μεθιέντας ἴδοιτο. </p>
<p>ἔνθ' Ἀμαρυγκείδην Διώρεα μοῖρα πέδησε:  </p>
<p>χερμαδίῳ γὰρ βλῆτο παρὰ σφυρὸν ὀκριόεντι </p>
<p>κνήμην δεξιτερήν:  βάλε δὲ Θρῃκῶν ἀγὸς ἀνδρῶν </p>
<p>Πείρως Ἰμβρασίδης ὃς ἄρ' Αἰνόθεν εἰληλούθει. </p>
<p>ἀμφοτέρω δὲ τένοντε καὶ ὀστέα λᾶας ἀναιδὴς </p>
<p>ἄχρις ἀπηλοίησεν:  ὃ δ' ὕπτιος ἐν κονίῃσι </p>
<p>κάππεσεν ἄμφω χεῖρε φίλοις ἑτάροισι πετάσσας </p>
<p>θυμὸν ἀποπνείων:  ὃ δ' ἐπέδραμεν ὅς ῥ' ἔβαλέν περ </p>
<p>Πείροος, οὖτα δὲ δουρὶ παρ' ὀμφαλόν:  ἐκ δ' ἄρα πᾶσαι </p>
<p>χύντο χαμαὶ χολάδες, τὸν δὲ σκότος ὄσσε κάλυψε. </p>
<p>τὸν δὲ Θόας Αἰτωλὸς ἀπεσσύμενον βάλε δουρὶ </p>
<p>στέρνον ὑπὲρ μαζοῖο, πάγη δ' ἐν πνεύμονι χαλκός: </p>
<p>ἀγχίμολον δέ οἱ ἦλθε Θόας, ἐκ δ' ὄβριμον ἔγχος </p>
<p>ἐσπάσατο στέρνοιο, ἐρύσσατο δὲ ξίφος ὀξύ, </p>
<p>τῷ ὅ γε γαστέρα τύψε μέσην, ἐκ δ' αἴνυτο θυμόν. </p>
<p>τεύχεα δ' οὐκ ἀπέδυσε:  περίστησαν γὰρ ἑταῖροι </p>
<p>Θρήϊκες ἀκρόκομοι δολίχ' ἔγχεα χερσὶν ἔχοντες, </p>
<p>οἵ ἑ μέγαν περ ἐόντα καὶ ἴφθιμον καὶ ἀγαυὸν </p>
<p>ὦσαν ἀπὸ σφείων:  ὃ δὲ χασσάμενος πελεμίχθη. </p>
<p>ὣς τώ γ' ἐν κονίῃσι παρ' ἀλλήλοισι τετάσθην, </p>
<p>ἤτοι ὃ μὲν Θρῃκῶν, ὃ δ' Ἐπειῶν χαλκοχιτώνων </p>
<p>ἡγεμόνες: πολλοὶ δὲ περὶ κτείνοντο καὶ ἄλλοι. </p>
<p>ἔνθά κεν οὐκέτι ἔργον ἀνὴρ ὀνόσαιτο μετελθών, </p>
<p>ὅς τις ἔτ' ἄβλητος καὶ ἀνούτατος ὀξέϊ χαλκῷ </p>
<p>δινεύοι κατὰ μέσσον, ἄγοι δέ ἑ Παλλὰς Ἀθήνη </p>
<p>χειρὸς ἑλοῦσ', αὐτὰρ βελέων ἀπερύκοι ἐρωήν:  </p>
<p>πολλοὶ γὰρ Τρώων καὶ Ἀχαιῶν ἤματι κείνῳ </p>
<p>πρηνέες ἐν κονίῃσι παρ' ἀλλήλοισι τέταντο. </p></div1>
<div1 lines="909" n="5">
<p>ἔνθ' αὖ Τυδεΐδῃ Διομήδεϊ Παλλὰς Ἀθήνη </p>
<p>δῶκε μένος καὶ θάρσος, ἵν' ἔκδηλος μετὰ πᾶσιν </p>
<p>Ἀργείοισι γένοιτο ἰδὲ κλέος ἐσθλὸν ἄροιτο:  </p>
<p>δαῖέ οἱ ἐκ κόρυθός τε καὶ ἀσπίδος ἀκάματον πῦρ </p>
<p>ἀστέρ' ὀπωρινῷ ἐναλίγκιον, ὅς τε μάλιστα </p>
<p>λαμπρὸν παμφαίνῃσι λελουμένος ὠκεανοῖο:  </p>
<p>τοῖόν οἱ πῦρ δαῖεν ἀπὸ κρατός τε καὶ ὤμων, </p>
<p>ὦρσε δέ μιν κατὰ μέσσον ὅθι πλεῖστοι κλονέοντο. </p>
<p>ἦν δέ τις ἐν Τρώεσσι Δάρης ἀφνειὸς ἀμύμων </p>
<p>ἱρεὺς Ἡφαίστοιο:  δύω δέ οἱ υἱέες ἤστην </p>
<p>Φηγεὺς Ἰδαῖός τε μάχης εὖ εἰδότε πάσης. </p>
<p>τώ οἱ ἀποκρινθέντε ἐναντίω ὁρμηθήτην:  </p>
<p>τὼ μὲν ἀφ' ἵπποιιν, ὃ δ' ἀπὸ χθονὸς ὄρνυτο πεζός. </p>
<p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες </p>
<p>Φηγεύς ῥα πρότερος προΐει δολιχόσκιον ἔγχος: </p>
<p>Τυδεΐδεω δ' ὑπὲρ ὦμον ἀριστερὸν ἤλυθ' ἀκωκὴ </p>
<p>ἔγχεος, οὐδ' ἔβαλ' αὐτόν:  ὃ δ' ὕστερος ὄρνυτο χαλκῷ </p>
<p>Τυδεΐδης: τοῦ δ' οὐχ ἅλιον βέλος ἔκφυγε χειρός, </p>
<p>ἀλλ' ἔβαλε στῆθος μεταμάζιον, ὦσε δ' ἀφ' ἵππων. </p>
<p>Ἰδαῖος δ' ἀπόρουσε λιπὼν περικαλλέα δίφρον, </p>
<p>οὐδ' ἔτλη περιβῆναι ἀδελφειοῦ κταμένοιο:  </p>
<p>οὐδὲ γὰρ οὐδέ κεν αὐτὸς ὑπέκφυγε κῆρα μέλαιναν, </p>
<p>ἀλλ' Ἥφαιστος ἔρυτο, σάωσε δὲ νυκτὶ καλύψας, </p>
<p>ὡς δή οἱ μὴ πάγχυ γέρων ἀκαχήμενος εἴη. </p>
<p>ἵππους δ' ἐξελάσας μεγαθύμου Τυδέος υἱὸς </p>
<p>δῶκεν ἑταίροισιν κατάγειν κοίλας ἐπὶ νῆας. </p>
<p>Τρῶες δὲ μεγάθυμοι ἐπεὶ ἴδον υἷε Δάρητος </p>
<p>τὸν μὲν ἀλευάμενον, τὸν δὲ κτάμενον παρ' ὄχεσφι, </p>
<p>πᾶσιν ὀρίνθη θυμός: ἀτὰρ γλαυκῶπις Ἀθήνη </p>
<p>χειρὸς ἑλοῦσ' ἐπέεσσι προσηύδα θοῦρον Ἄρηα:  </p>
<p>Ἆρες Ἄρες βροτολοιγὲ μιαιφόνε τειχεσιπλῆτα </p>
<p>οὐκ ἂν δὴ Τρῶας μὲν ἐάσαιμεν καὶ Ἀχαιοὺς </p>
<p>μάρνασθ', ὁπποτέροισι πατὴρ Ζεὺς κῦδος ὀρέξῃ, </p>
<p>νῶϊ δὲ χαζώμεσθα, Διὸς δ' ἀλεώμεθα μῆνιν; </p>
<p>ὣς εἰποῦσα μάχης ἐξήγαγε θοῦρον Ἄρηα:  </p>
<p>τὸν μὲν ἔπειτα καθεῖσεν ἐπ' ἠϊόεντι Σκαμάνδρῳ, </p>
<p>Τρῶας δ' ἔκλιναν Δαναοί:  ἕλε δ' ἄνδρα ἕκαστος </p>
<p>ἡγεμόνων:  πρῶτος δὲ ἄναξ ἀνδρῶν Ἀγαμέμνων </p>
<p>ἀρχὸν Ἁλιζώνων Ὀδίον μέγαν ἔκβαλε δίφρου:  </p>
<p>πρώτῳ γὰρ στρεφθέντι μεταφρένῳ ἐν δόρυ πῆξεν </p>
<p>ὤμων μεσσηγύς, διὰ δὲ στήθεσφιν ἔλασσε, </p>
<p>δούπησεν δὲ πεσών, ἀράβησε δὲ τεύχε' ἐπ' αὐτῷ. </p>
<p>Ἰδομενεὺς δ' ἄρα Φαῖστον ἐνήρατο Μῄονος υἱὸν </p>
<p>Βώρου, ὃς ἐκ Τάρνης ἐριβώλακος εἰληλούθει. </p>
<p>τὸν μὲν ἄρ' Ἰδομενεὺς δουρικλυτὸς ἔγχεϊ μακρῷ </p>
<p>νύξ' ἵππων ἐπιβησόμενον κατὰ δεξιὸν ὦμον:  </p>
<p>ἤριπε δ' ἐξ ὀχέων, στυγερὸς δ' ἄρα μιν σκότος εἷλε. </p>
<p>τὸν μὲν ἄρ' Ἰδομενῆος ἐσύλευον θεράποντες: </p>
<p>υἱὸν δὲ Στροφίοιο Σκαμάνδριον αἵμονα θήρης </p>
<p>Ἀτρεΐδης Μενέλαος ἕλ' ἔγχεϊ ὀξυόεντι </p>
<p>ἐσθλὸν θηρητῆρα:  δίδαξε γὰρ Ἄρτεμις αὐτὴ </p>
<p>βάλλειν ἄγρια πάντα, τά τε τρέφει οὔρεσιν ὕλη:  </p>
<p>ἀλλ' οὔ οἱ τότε γε χραῖσμ' Ἄρτεμις ἰοχέαιρα, </p>
<p>οὐδὲ ἑκηβολίαι ᾗσιν τὸ πρίν γε κέκαστο:  </p>
<p>ἀλλά μιν Ἀτρεΐδης δουρικλειτὸς Μενέλαος </p>
<p>πρόσθεν ἕθεν φεύγοντα μετάφρενον οὔτασε δουρὶ </p>
<p>ὤμων μεσσηγύς, διὰ δὲ στήθεσφιν ἔλασσεν, </p>
<p>ἤριπε δὲ πρηνής, ἀράβησε δὲ τεύχε' ἐπ' αὐτῷ. </p>
<p>Μηριόνης δὲ Φέρεκλον ἐνήρατο, τέκτονος υἱὸν </p>
<p>Ἁρμονίδεω, ὃς χερσὶν ἐπίστατο δαίδαλα πάντα </p>
<p>τεύχειν:  ἔξοχα γάρ μιν ἐφίλατο Παλλὰς Ἀθήνη:  </p>
<p>ὃς καὶ Ἀλεξάνδρῳ τεκτήνατο νῆας ἐΐσας </p>
<p>ἀρχεκάκους, αἳ πᾶσι κακὸν Τρώεσσι γένοντο </p>
<p>οἷ τ' αὐτῷ, ἐπεὶ οὔ τι θεῶν ἐκ θέσφατα ᾔδη. </p>
<p>τὸν μὲν Μηριόνης ὅτε δὴ κατέμαρπτε διώκων </p>
<p>βεβλήκει γλουτὸν κατὰ δεξιόν:  ἣ δὲ διαπρὸ </p>
<p>ἀντικρὺ κατὰ κύστιν ὑπ' ὀστέον ἤλυθ' ἀκωκή:  </p>
<p>γνὺξ δ' ἔριπ' οἰμώξας, θάνατος δέ μιν ἀμφεκάλυψε. </p>
<p>Πήδαιον δ' ἄρ' ἔπεφνε Μέγης Ἀντήνορος υἱὸν </p>
<p>ὅς ῥα νόθος μὲν ἔην, πύκα δ' ἔτρεφε δῖα Θεανὼ </p>
<p>ἶσα φίλοισι τέκεσσι χαριζομένη πόσεϊ ᾧ. </p>
<p>τὸν μὲν Φυλεΐδης δουρὶ κλυτὸς ἐγγύθεν ἐλθὼν </p>
<p>βεβλήκει κεφαλῆς κατὰ ἰνίον ὀξέϊ δουρί:  </p>
<p>ἀντικρὺ δ' ἀν' ὀδόντας ὑπὸ γλῶσσαν τάμε χαλκός: </p>
<p>ἤριπε δ' ἐν κονίῃ, ψυχρὸν δ' ἕλε χαλκὸν ὀδοῦσιν. </p>
<p>Εὐρύπυλος δ' Εὐαιμονίδης Ὑψήνορα δῖον </p>
<p>υἱὸν ὑπερθύμου Δολοπίονος, ὅς ῥα Σκαμάνδρου </p>
<p>ἀρητὴρ ἐτέτυκτο, θεὸς δ' ὣς τίετο δήμῳ, </p>
<p>τὸν μὲν ἄρ' Εὐρύπυλος, Εὐαίμονος ἀγλαὸς υἱός, </p>
<p>πρόσθεν ἕθεν φεύγοντα μεταδρομάδην ἔλασ' ὦμον </p>
<p>φασγάνῳ ἀΐξας, ἀπὸ δ' ἔξεσε χεῖρα βαρεῖαν:  </p>
<p>αἱματόεσσα δὲ χεὶρ πεδίῳ πέσε:  τὸν δὲ κατ' ὄσσε </p>
<p>ἔλλαβε πορφύρεος θάνατος καὶ μοῖρα κραταιή. </p>
<p>ὣς οἳ μὲν πονέοντο κατὰ κρατερὴν ὑσμίνην:  </p>
<p>Τυδεΐδην δ' οὐκ ἂν γνοίης ποτέροισι μετείη </p>
<p>ἠὲ μετὰ Τρώεσσιν ὁμιλέοι ἦ μετ' Ἀχαιοῖς. </p>
<p>θῦνε γὰρ ἂμ πεδίον ποταμῷ πλήθοντι ἐοικὼς </p>
<p>χειμάρρῳ, ὅς τ' ὦκα ῥέων ἐκέδασσε γεφύρας: </p>
<p>τὸν δ' οὔτ' ἄρ τε γέφυραι ἐεργμέναι ἰσχανόωσιν, </p>
<p>οὔτ' ἄρα ἕρκεα ἴσχει ἀλωάων ἐριθηλέων </p>
<p>ἐλθόντ' ἐξαπίνης ὅτ' ἐπιβρίσῃ Διὸς ὄμβρος: </p>
<p>πολλὰ δ' ὑπ' αὐτοῦ ἔργα κατήριπε κάλ' αἰζηῶν:  </p>
<p>ὣς ὑπὸ Τυδεΐδῃ πυκιναὶ κλονέοντο φάλαγγες </p>
<p>Τρώων, οὐδ' ἄρα μιν μίμνον πολέες περ ἐόντες. </p>
<p>τὸν δ' ὡς οὖν ἐνόησε Λυκάονος ἀγλαὸς υἱὸς </p>
<p>θύνοντ' ἂμ πεδίον πρὸ ἕθεν κλονέοντα φάλαγγας, </p>
<p>αἶψ' ἐπὶ Τυδεΐδῃ ἐτιταίνετο καμπύλα τόξα, </p>
<p>καὶ βάλ' ἐπαΐσσοντα τυχὼν κατὰ δεξιὸν ὦμον </p>
<p>θώρηκος γύαλον:  διὰ δ' ἔπτατο πικρὸς ὀϊστός, </p>
<p>ἀντικρὺ δὲ διέσχε, παλάσσετο δ' αἵματι θώρηξ. </p>
<p>τῷ δ' ἐπὶ μακρὸν ἄϋσε Λυκάονος ἀγλαὸς υἱός: </p>
<p>ὄρνυσθε Τρῶες μεγάθυμοι κέντορες ἵππων:  </p>
<p>βέβληται γὰρ ἄριστος Ἀχαιῶν, οὐδέ ἕ φημι </p>
<p>δήθ' ἀνσχήσεσθαι κρατερὸν βέλος, εἰ ἐτεόν με </p>
<p>ὦρσεν ἄναξ Διὸς υἱὸς ἀπορνύμενον Λυκίηθεν. </p>
<p>ὣς ἔφατ' εὐχόμενος: τὸν δ' οὐ βέλος ὠκὺ δάμασσεν, </p>
<p>ἀλλ' ἀναχωρήσας πρόσθ' ἵπποιιν καὶ ὄχεσφιν </p>
<p>ἔστη, καὶ Σθένελον προσέφη Καπανήϊον υἱόν:  </p>
<p>ὄρσο πέπον Καπανηϊάδη, καταβήσεο δίφρου, </p>
<p>ὄφρά μοι ἐξ ὤμοιο ἐρύσσῃς πικρὸν ὀϊστόν. </p>
<p>ὣς ἄρ' ἔφη, Σθένελος δὲ καθ' ἵππων ἆλτο χαμᾶζε, </p>
<p>πὰρ δὲ στὰς βέλος ὠκὺ διαμπερὲς ἐξέρυσ' ὤμου:  </p>
<p>αἷμα δ' ἀνηκόντιζε διὰ στρεπτοῖο χιτῶνος. </p>
<p>δὴ τότ' ἔπειτ' ἠρᾶτο βοὴν ἀγαθὸς Διομήδης: </p>
<p>κλῦθί μευ αἰγιόχοιο Διὸς τέκος Ἀτρυτώνη, </p>
<p>εἴ ποτέ μοι καὶ πατρὶ φίλα φρονέουσα παρέστης </p>
<p>δηΐῳ ἐν πολέμῳ, νῦν αὖτ' ἐμὲ φῖλαι Ἀθήνη:  </p>
<p>δὸς δέ τέ μ' ἄνδρα ἑλεῖν καὶ ἐς ὁρμὴν ἔγχεος ἐλθεῖν </p>
<p>ὅς μ' ἔβαλε φθάμενος καὶ ἐπεύχεται, οὐδέ μέ φησι </p>
<p>δηρὸν ἔτ' ὄψεσθαι λαμπρὸν φάος ἠελίοιο. </p>
<p>ὣς ἔφατ' εὐχόμενος: τοῦ δ' ἔκλυε Παλλὰς Ἀθήνη, </p>
<p>γυῖα δ' ἔθηκεν ἐλαφρά, πόδας καὶ χεῖρας ὕπερθεν:  </p>
<p>ἀγχοῦ δ' ἱσταμένη ἔπεα πτερόεντα προσηύδα:  </p>
<p>θαρσῶν νῦν Διόμηδες ἐπὶ Τρώεσσι μάχεσθαι:  </p>
<p>ἐν γάρ τοι στήθεσσι μένος πατρώϊον ἧκα </p>
<p>ἄτρομον, οἷον ἔχεσκε σακέσπαλος ἱππότα Τυδεύς: </p>
<p>ἀχλὺν δ' αὖ τοι ἀπ' ὀφθαλμῶν ἕλον ἣ πρὶν ἐπῆεν, </p>
<p>ὄφρ' εὖ γιγνώσκῃς ἠμὲν θεὸν ἠδὲ καὶ ἄνδρα. </p>
<p>τὼ νῦν αἴ κε θεὸς πειρώμενος ἐνθάδ' ἵκηται </p>
<p>μή τι σύ γ' ἀθανάτοισι θεοῖς ἀντικρὺ μάχεσθαι </p>
<p>τοῖς ἄλλοις: ἀτὰρ εἴ κε Διὸς θυγάτηρ Ἀφροδίτη </p>
<p>ἔλθῃσ' ἐς πόλεμον, τήν γ' οὐτάμεν ὀξέϊ χαλκῷ. </p>
<p>ἣ μὲν ἄρ' ὣς εἰποῦσ' ἀπέβη γλαυκῶπις Ἀθήνη, </p>
<p>Τυδεΐδης δ' ἐξαῦτις ἰὼν προμάχοισιν ἐμίχθη </p>
<p>καὶ πρίν περ θυμῷ μεμαὼς Τρώεσσι μάχεσθαι:  </p>
<p>δὴ τότε μιν τρὶς τόσσον ἕλεν μένος ὥς τε λέοντα </p>
<p>ὅν ῥά τε ποιμὴν ἀγρῷ ἐπ' εἰροπόκοις ὀΐεσσι </p>
<p>χραύσῃ μέν τ' αὐλῆς ὑπεράλμενον οὐδὲ δαμάσσῃ:  </p>
<p>τοῦ μέν τε σθένος ὦρσεν, ἔπειτα δέ τ' οὐ προσαμύνει, </p>
<p>ἀλλὰ κατὰ σταθμοὺς δύεται, τὰ δ' ἐρῆμα φοβεῖται:  </p>
<p>αἳ μέν τ' ἀγχιστῖναι ἐπ' ἀλλήλῃσι κέχυνται, </p>
<p>αὐτὰρ ὃ ἐμμεμαὼς βαθέης ἐξάλλεται αὐλῆς: </p>
<p>ὣς μεμαὼς Τρώεσσι μίγη κρατερὸς Διομήδης. </p>
<p>ἔνθ' ἕλεν Ἀστύνοον καὶ Ὑπείρονα ποιμένα λαῶν, </p>
<p>τὸν μὲν ὑπὲρ μαζοῖο βαλὼν χαλκήρεϊ δουρί, </p>
<p>τὸν δ' ἕτερον ξίφεϊ μεγάλῳ κληῗδα παρ' ὦμον </p>
<p>πλῆξ', ἀπὸ δ' αὐχένος ὦμον ἐέργαθεν ἠδ' ἀπὸ νώτου. </p>
<p>τοὺς μὲν ἔασ', ὃ δ' Ἄβαντα μετῴχετο καὶ Πολύειδον </p>
<p>υἱέας Εὐρυδάμαντος ὀνειροπόλοιο γέροντος: </p>
<p>τοῖς οὐκ ἐρχομένοις ὃ γέρων ἐκρίνατ' ὀνείρους, </p>
<p>ἀλλά σφεας κρατερὸς Διομήδης ἐξενάριξε:  </p>
<p>βῆ δὲ μετὰ Ξάνθόν τε Θόωνά τε Φαίνοπος υἷε </p>
<p>ἄμφω τηλυγέτω:  ὃ δὲ τείρετο γήραϊ λυγρῷ, </p>
<p>υἱὸν δ' οὐ τέκετ' ἄλλον ἐπὶ κτεάτεσσι λιπέσθαι. </p>
<p>ἔνθ' ὅ γε τοὺς ἐνάριζε, φίλον δ' ἐξαίνυτο θυμὸν </p>
<p>ἀμφοτέρω, πατέρι δὲ γόον καὶ κήδεα λυγρὰ </p>
<p>λεῖπ', ἐπεὶ οὐ ζώοντε μάχης ἐκνοστήσαντε </p>
<p>δέξατο:  χηρωσταὶ δὲ διὰ κτῆσιν δατέοντο. </p>
<p>ἔνθ' υἷας Πριάμοιο δύω λάβε Δαρδανίδαο </p>
<p>εἰν ἑνὶ δίφρῳ ἐόντας Ἐχέμμονά τε Χρομίον τε. </p>
<p>ὡς δὲ λέων ἐν βουσὶ θορὼν ἐξ αὐχένα ἄξῃ </p>
<p>πόρτιος ἠὲ βοὸς ξύλοχον κάτα βοσκομενάων, </p>
<p>ὣς τοὺς ἀμφοτέρους ἐξ ἵππων Τυδέος υἱὸς </p>
<p>βῆσε κακῶς ἀέκοντας, ἔπειτα δὲ τεύχε' ἐσύλα:  </p>
<p>ἵππους δ' οἷς ἑτάροισι δίδου μετὰ νῆας ἐλαύνειν. </p>
<p>τὸν δ' ἴδεν Αἰνείας ἀλαπάζοντα στίχας ἀνδρῶν, </p>
<p>βῆ δ' ἴμεν ἄν τε μάχην καὶ ἀνὰ κλόνον ἐγχειάων </p>
<p>Πάνδαρον ἀντίθεον διζήμενος εἴ που ἐφεύροι:  </p>
<p>εὗρε Λυκάονος υἱὸν ἀμύμονά τε κρατερόν τε, </p>
<p>στῆ δὲ πρόσθ' αὐτοῖο ἔπος τέ μιν ἀντίον ηὔδα:  </p>
<p>Πάνδαρε ποῦ τοι τόξον ἰδὲ πτερόεντες ὀϊστοὶ </p>
<p>καὶ κλέος; ᾧ οὔ τίς τοι ἐρίζεται ἐνθάδε γ' ἀνήρ, </p>
<p>οὐδέ τις ἐν Λυκίῃ σέο γ' εὔχεται εἶναι ἀμείνων. </p>
<p>ἀλλ' ἄγε τῷδ' ἔφες ἀνδρὶ βέλος Διὶ χεῖρας ἀνασχὼν </p>
<p>ὅς τις ὅδε κρατέει καὶ δὴ κακὰ πολλὰ ἔοργε </p>
<p>Τρῶας, ἐπεὶ πολλῶν τε καὶ ἐσθλῶν γούνατ' ἔλυσεν:  </p>
<p>εἰ μή τις θεός ἐστι κοτεσσάμενος Τρώεσσιν </p>
<p>ἱρῶν μηνίσας: χαλεπὴ δὲ θεοῦ ἔπι μῆνις. </p>
<p>τὸν δ' αὖτε προσέειπε Λυκάονος ἀγλαὸς υἱός: </p>
<p>Αἰνεία Τρώων βουληφόρε χαλκοχιτώνων </p>
<p>Τυδεΐδῃ μιν ἔγωγε δαΐφρονι πάντα ἐΐσκω, </p>
<p>ἀσπίδι γιγνώσκων αὐλώπιδί τε τρυφαλείῃ, </p>
<p>ἵππους τ' εἰσορόων:  σάφα δ' οὐκ οἶδ' εἰ θεός ἐστιν. </p>
<p>εἰ δ' ὅ γ' ἀνὴρ ὅν φημι δαΐφρων Τυδέος υἱὸς </p>
<p>οὐχ ὅ γ' ἄνευθε θεοῦ τάδε μαίνεται, ἀλλά τις ἄγχι </p>
<p>ἕστηκ' ἀθανάτων νεφέλῃ εἰλυμένος ὤμους, </p>
<p>ὃς τούτου βέλος ὠκὺ κιχήμενον ἔτραπεν ἄλλῃ. </p>
<p>ἤδη γάρ οἱ ἐφῆκα βέλος, καί μιν βάλον ὦμον </p>
<p>δεξιὸν ἀντικρὺ διὰ θώρηκος γυάλοιο:  </p>
<p>καί μιν ἔγωγ' ἐφάμην Ἀϊδωνῆϊ προϊάψειν, </p>
<p>ἔμπης δ' οὐκ ἐδάμασσα:  θεός νύ τίς ἐστι κοτήεις. </p>
<p>ἵπποι δ' οὐ παρέασι καὶ ἅρματα τῶν κ' ἐπιβαίην:  </p>
<p>ἀλλά που ἐν μεγάροισι Λυκάονος ἕνδεκα δίφροι </p>
<p>καλοὶ πρωτοπαγεῖς νεοτευχέες: ἀμφὶ δὲ πέπλοι </p>
<p>πέπτανται:  παρὰ δέ σφιν ἑκάστῳ δίζυγες ἵπποι </p>
<p>ἑστᾶσι κρῖ λευκὸν ἐρεπτόμενοι καὶ ὀλύρας. </p>
<p>ἦ μέν μοι μάλα πολλὰ γέρων αἰχμητὰ Λυκάων </p>
<p>ἐρχομένῳ ἐπέτελλε δόμοις ἔνι ποιητοῖσιν:  </p>
<p>ἵπποισίν μ' ἐκέλευε καὶ ἅρμασιν ἐμβεβαῶτα </p>
<p>ἀρχεύειν Τρώεσσι κατὰ κρατερὰς ὑσμίνας: </p>
<p>ἀλλ' ἐγὼ οὐ πιθόμην:  ἦ τ' ἂν πολὺ κέρδιον ἦεν:  </p>
<p>ἵππων φειδόμενος, μή μοι δευοίατο φορβῆς </p>
<p>ἀνδρῶν εἰλομένων εἰωθότες ἔδμεναι ἄδην. </p>
<p>ὣς λίπον, αὐτὰρ πεζὸς ἐς Ἴλιον εἰλήλουθα </p>
<p>τόξοισιν πίσυνος: τὰ δέ μ' οὐκ ἄρ' ἔμελλον ὀνήσειν. </p>
<p>ἤδη γὰρ δοιοῖσιν ἀριστήεσσιν ἐφῆκα </p>
<p>Τυδεΐδῃ τε καὶ Ἀτρεΐδῃ, ἐκ δ' ἀμφοτέροιιν </p>
<p>ἀτρεκὲς αἷμ' ἔσσευα βαλών, ἤγειρα δὲ μᾶλλον. </p>
<p>τώ ῥα κακῇ αἴσῃ ἀπὸ πασσάλου ἀγκύλα τόξα </p>
<p>ἤματι τῷ ἑλόμην ὅτε Ἴλιον εἰς ἐρατεινὴν </p>
<p>ἡγεόμην Τρώεσσι φέρων χάριν Ἕκτορι δίῳ. </p>
<p>εἰ δέ κε νοστήσω καὶ ἐσόψομαι ὀφθαλμοῖσι </p>
<p>πατρίδ' ἐμὴν ἄλοχόν τε καὶ ὑψερεφὲς μέγα δῶμα, </p>
<p>αὐτίκ' ἔπειτ' ἀπ' ἐμεῖο κάρη τάμοι ἀλλότριος φὼς </p>
<p>εἰ μὴ ἐγὼ τάδε τόξα φαεινῷ ἐν πυρὶ θείην </p>
<p>χερσὶ διακλάσσας: ἀνεμώλια γάρ μοι ὀπηδεῖ. </p>
<p>τὸν δ' αὖτ' Αἰνείας Τρώων ἀγὸς ἀντίον ηὔδα:  </p>
<p>μὴ δ' οὕτως ἀγόρευε:  πάρος δ' οὐκ ἔσσεται ἄλλως, </p>
<p>πρίν γ' ἐπὶ νὼ τῷδ' ἀνδρὶ σὺν ἵπποισιν καὶ ὄχεσφιν </p>
<p>ἀντιβίην ἐλθόντε σὺν ἔντεσι πειρηθῆναι. </p>
<p>ἀλλ' ἄγ' ἐμῶν ὀχέων ἐπιβήσεο, ὄφρα ἴδηαι </p>
<p>οἷοι Τρώϊοι ἵπποι ἐπιστάμενοι πεδίοιο </p>
<p>κραιπνὰ μάλ' ἔνθα καὶ ἔνθα διωκέμεν ἠδὲ φέβεσθαι:  </p>
<p>τὼ καὶ νῶϊ πόλιν δὲ σαώσετον, εἴ περ ἂν αὖτε </p>
<p>Ζεὺς ἐπὶ Τυδεΐδῃ Διομήδεϊ κῦδος ὀρέξῃ. </p>
<p>ἀλλ' ἄγε νῦν μάστιγα καὶ ἡνία σιγαλόεντα </p>
<p>δέξαι, ἐγὼ δ' ἵππων ἀποβήσομαι ὄφρα μάχωμαι:  </p>
<p>ἠὲ σὺ τόνδε δέδεξο, μελήσουσιν δ' ἐμοὶ ἵπποι. </p>
<p>τὸν δ' αὖτε προσέειπε Λυκάονος ἀγλαὸς υἱός: </p>
<p>Αἰνεία σὺ μὲν αὐτὸς ἔχ' ἡνία καὶ τεὼ ἵππω:  </p>
<p>μᾶλλον ὑφ' ἡνιόχῳ εἰωθότι καμπύλον ἅρμα </p>
<p>οἴσετον, εἴ περ ἂν αὖτε φεβώμεθα Τυδέος υἱόν:  </p>
<p>μὴ τὼ μὲν δείσαντε ματήσετον, οὐδ' ἐθέλητον </p>
<p>ἐκφερέμεν πολέμοιο τεὸν φθόγγον ποθέοντε, </p>
<p>νῶϊ δ' ἐπαΐξας μεγαθύμου Τυδέος υἱὸς </p>
<p>αὐτώ τε κτείνῃ καὶ ἐλάσσῃ μώνυχας ἵππους. </p>
<p>ἀλλὰ σύ γ' αὐτὸς ἔλαυνε τέ' ἅρματα καὶ τεὼ ἵππω, </p>
<p>τὸν δὲ δ' ἐγὼν ἐπιόντα δεδέξομαι ὀξέϊ δουρί. </p>
<p>ὣς ἄρα φωνήσαντες ἐς ἅρματα ποικίλα βάντες </p>
<p>ἐμμεμαῶτ' ἐπὶ Τυδεΐδῃ ἔχον ὠκέας ἵππους. </p>
<p>τοὺς δὲ ἴδε Σθένελος Καπανήϊος ἀγλαὸς υἱός, </p>
<p>αἶψα δὲ Τυδεΐδην ἔπεα πτερόεντα προσηύδα:  </p>
<p>Τυδεΐδη Διόμηδες ἐμῷ κεχαρισμένε θυμῷ, </p>
<p>ἄνδρ' ὁρόω κρατερὼ ἐπὶ σοὶ μεμαῶτε μάχεσθαι </p>
<p>ἶν' ἀπέλεθρον ἔχοντας: ὃ μὲν τόξων ἐῢ εἰδὼς </p>
<p>Πάνδαρος, υἱὸς δ' αὖτε Λυκάονος εὔχεται εἶναι:  </p>
<p>Αἰνείας δ' υἱὸς μὲν ἀμύμονος Ἀγχίσαο </p>
<p>εὔχεται ἐκγεγάμεν, μήτηρ δέ οἵ ἐστ' Ἀφροδίτη. </p>
<p>ἀλλ' ἄγε δὴ χαζώμεθ' ἐφ' ἵππων, μηδέ μοι οὕτω </p>
<p>θῦνε διὰ προμάχων, μή πως φίλον ἦτορ ὀλέσσῃς. </p>
<p>τὸν δ' ἄρ' ὑπόδρα ἰδὼν προσέφη κρατερὸς Διομήδης: </p>
<p>μή τι φόβον δ' ἀγόρευ', ἐπεὶ οὐδὲ σὲ πεισέμεν οἴω. </p>
<p>οὐ γάρ μοι γενναῖον ἀλυσκάζοντι μάχεσθαι </p>
<p>οὐδὲ καταπτώσσειν:  ἔτι μοι μένος ἔμπεδόν ἐστιν:  </p>
<p>ὀκνείω δ' ἵππων ἐπιβαινέμεν, ἀλλὰ καὶ αὔτως </p>
<p>ἀντίον εἶμ' αὐτῶν:  τρεῖν μ' οὐκ ἐᾷ Παλλὰς Ἀθήνη. </p>
<p>τούτω δ' οὐ πάλιν αὖτις ἀποίσετον ὠκέες ἵπποι </p>
<p>ἄμφω ἀφ' ἡμείων, εἴ γ' οὖν ἕτερός γε φύγῃσιν. </p>
<p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:  </p>
<p>αἴ κέν μοι πολύβουλος Ἀθήνη κῦδος ὀρέξῃ </p>
<p>ἀμφοτέρω κτεῖναι, σὺ δὲ τούσδε μὲν ὠκέας ἵππους </p>
<p>αὐτοῦ ἐρυκακέειν ἐξ ἄντυγος ἡνία τείνας, </p>
<p>Αἰνείαο δ' ἐπαΐξαι μεμνημένος ἵππων, </p>
<p>ἐκ δ' ἐλάσαι Τρώων μετ' ἐϋκνήμιδας Ἀχαιούς. </p>
<p>τῆς γάρ τοι γενεῆς ἧς Τρωΐ περ εὐρύοπα Ζεὺς </p>
<p>δῶχ' υἷος ποινὴν Γανυμήδεος, οὕνεκ' ἄριστοι </p>
<p>ἵππων ὅσσοι ἔασιν ὑπ' ἠῶ τ' ἠέλιόν τε, </p>
<p>τῆς γενεῆς ἔκλεψεν ἄναξ ἀνδρῶν Ἀγχίσης </p>
<p>λάθρῃ Λαομέδοντος ὑποσχὼν θήλεας ἵππους: </p>
<p>τῶν οἱ ἓξ ἐγένοντο ἐνὶ μεγάροισι γενέθλη. </p>
<p>τοὺς μὲν τέσσαρας αὐτὸς ἔχων ἀτίταλλ' ἐπὶ φάτνῃ, </p>
<p>τὼ δὲ δύ' Αἰνείᾳ δῶκεν μήστωρε φόβοιο. </p>
<p>εἰ τούτω κε λάβοιμεν, ἀροίμεθά κε κλέος ἐσθλόν. </p>
<p>ὣς οἳ μὲν τοιαῦτα πρὸς ἀλλήλους ἀγόρευον, </p>
<p>τὼ δὲ τάχ' ἐγγύθεν ἦλθον ἐλαύνοντ' ὠκέας ἵππους. </p>
<p>τὸν πρότερος προσέειπε Λυκάονος ἀγλαὸς υἱός: </p>
<p>καρτερόθυμε δαΐφρον ἀγαυοῦ Τυδέος υἱὲ </p>
<p>ἦ μάλα σ' οὐ βέλος ὠκὺ δαμάσσατο πικρὸς ὀϊστός: </p>
<p>νῦν αὖτ' ἐγχείῃ πειρήσομαι αἴ κε τύχωμι. </p>
<p>ἦ ῥα καὶ ἀμπεπαλὼν προΐει δολιχόσκιον ἔγχος </p>
<p>καὶ βάλε Τυδεΐδαο κατ' ἀσπίδα:  τῆς δὲ διὰ πρὸ </p>
<p>αἰχμὴ χαλκείη πταμένη θώρηκι πελάσθη:  </p>
<p>τῷ δ' ἐπὶ μακρὸν ἄϋσε Λυκάονος ἀγλαὸς υἱός: </p>
<p>βέβληαι κενεῶνα διαμπερές, οὐδέ σ' ὀΐω </p>
<p>δηρὸν ἔτ' ἀνσχήσεσθαι:  ἐμοὶ δὲ μέγ' εὖχος ἔδωκας. </p>
<p>τὸν δ' οὐ ταρβήσας προσέφη κρατερὸς Διομήδης: </p>
<p>ἤμβροτες οὐδ' ἔτυχες: ἀτὰρ οὐ μὲν σφῶΐ γ' ὀΐω </p>
<p>πρίν γ' ἀποπαύσεσθαι πρίν γ' ἢ ἕτερόν γε πεσόντα </p>
<p>αἵματος ἆσαι Ἄρηα, ταλαύρινον πολεμιστήν. </p>
<p>ὣς φάμενος προέηκε:  βέλος δ' ἴθυνεν Ἀθήνη </p>
<p>ῥῖνα παρ' ὀφθαλμόν, λευκοὺς δ' ἐπέρησεν ὀδόντας. </p>
<p>τοῦ δ' ἀπὸ μὲν γλῶσσαν πρυμνὴν τάμε χαλκὸς ἀτειρής, </p>
<p>αἰχμὴ δ' ἐξελύθη παρὰ νείατον ἀνθερεῶνα:  </p>
<p>ἤριπε δ' ἐξ ὀχέων, ἀράβησε δὲ τεύχε' ἐπ' αὐτῷ </p>
<p>αἰόλα παμφανόωντα, παρέτρεσσαν δέ οἱ ἵπποι </p>
<p>ὠκύποδες: τοῦ δ' αὖθι λύθη ψυχή τε μένος τε. </p>
<p>Αἰνείας δ' ἀπόρουσε σὺν ἀσπίδι δουρί τε μακρῷ </p>
<p>δείσας μή πώς οἱ ἐρυσαίατο νεκρὸν Ἀχαιοί. </p>
<p>ἀμφὶ δ' ἄρ' αὐτῷ βαῖνε λέων ὣς ἀλκὶ πεποιθώς, </p>
<p>πρόσθε δέ οἱ δόρυ τ' ἔσχε καὶ ἀσπίδα πάντοσ' ἐΐσην, </p>
<p>τὸν κτάμεναι μεμαὼς ὅς τις τοῦ γ' ἀντίος ἔλθοι </p>
<p>σμερδαλέα ἰάχων:  ὃ δὲ χερμάδιον λάβε χειρὶ </p>
<p>Τυδεΐδης μέγα ἔργον ὃ οὐ δύο γ' ἄνδρε φέροιεν, </p>
<p>οἷοι νῦν βροτοί εἰσ':  ὃ δέ μιν ῥέα πάλλε καὶ οἶος. </p>
<p>τῷ βάλεν Αἰνείαο κατ' ἰσχίον ἔνθά τε μηρὸς </p>
<p>ἰσχίῳ ἐνστρέφεται, κοτύλην δέ τέ μιν καλέουσι:  </p>
<p>θλάσσε δέ οἱ κοτύλην, πρὸς δ' ἄμφω ῥῆξε τένοντε:  </p>
<p>ὦσε δ' ἀπὸ ῥινὸν τρηχὺς λίθος: αὐτὰρ ὅ γ' ἥρως </p>
<p>ἔστη γνὺξ ἐριπὼν καὶ ἐρείσατο χειρὶ παχείῃ </p>
<p>γαίης: ἀμφὶ δὲ ὄσσε κελαινὴ νὺξ ἐκάλυψε. </p>
<p>καί νύ κεν ἔνθ' ἀπόλοιτο ἄναξ ἀνδρῶν Αἰνείας, </p>
<p>εἰ μὴ ἄρ' ὀξὺ νόησε Διὸς θυγάτηρ Ἀφροδίτη </p>
<p>μήτηρ, ἥ μιν ὑπ' Ἀγχίσῃ τέκε βουκολέοντι:  </p>
<p>ἀμφὶ δ' ἑὸν φίλον υἱὸν ἐχεύατο πήχεε λευκώ, </p>
<p>πρόσθε δέ οἱ πέπλοιο φαεινοῦ πτύγμα κάλυψεν </p>
<p>ἕρκος ἔμεν βελέων, μή τις Δαναῶν ταχυπώλων </p>
<p>χαλκὸν ἐνὶ στήθεσσι βαλὼν ἐκ θυμὸν ἕλοιτο. </p>
<p>ἣ μὲν ἑὸν φίλον υἱὸν ὑπεξέφερεν πολέμοιο:  </p>
<p>οὐδ' υἱὸς Καπανῆος ἐλήθετο συνθεσιάων </p>
<p>τάων ἃς ἐπέτελλε βοὴν ἀγαθὸς Διομήδης, </p>
<p>ἀλλ' ὅ γε τοὺς μὲν ἑοὺς ἠρύκακε μώνυχας ἵππους </p>
<p>νόσφιν ἀπὸ φλοίσβου ἐξ ἄντυγος ἡνία τείνας, </p>
<p>Αἰνείαο δ' ἐπαΐξας καλλίτριχας ἵππους </p>
<p>ἐξέλασε Τρώων μετ' ἐϋκνήμιδας Ἀχαιούς. </p>
<p>δῶκε δὲ Δηϊπύλῳ ἑτάρῳ φίλῳ, ὃν περὶ πάσης </p>
<p>τῖεν ὁμηλικίης ὅτι οἱ φρεσὶν ἄρτια ᾔδη, </p>
<p>νηυσὶν ἔπι γλαφυρῇσιν ἐλαυνέμεν:  αὐτὰρ ὅ γ' ἥρως </p>
<p>ὧν ἵππων ἐπιβὰς ἔλαβ' ἡνία σιγαλόεντα, </p>
<p>αἶψα δὲ Τυδεΐδην μέθεπε κρατερώνυχας ἵππους </p>
<p>ἐμμεμαώς: ὃ δὲ Κύπριν ἐπῴχετο νηλέϊ χαλκῷ </p>
<p>γιγνώσκων ὅ τ' ἄναλκις ἔην θεός, οὐδὲ θεάων </p>
<p>τάων αἵ τ' ἀνδρῶν πόλεμον κάτα κοιρανέουσιν, </p>
<p>οὔτ' ἄρ' Ἀθηναίη οὔτε πτολίπορθος Ἐνυώ. </p>
<p>ἀλλ' ὅτε δή ῥ' ἐκίχανε πολὺν καθ' ὅμιλον ὀπάζων, </p>
<p>ἔνθ' ἐπορεξάμενος μεγαθύμου Τυδέος υἱὸς </p>
<p>ἄκρην οὔτασε χεῖρα μετάλμενος ὀξέϊ δουρὶ </p>
<p>ἀβληχρήν:  εἶθαρ δὲ δόρυ χροὸς ἀντετόρησεν </p>
<p>ἀμβροσίου διὰ πέπλου, ὅν οἱ Χάριτες κάμον αὐταί, </p>
<p>πρυμνὸν ὕπερ θέναρος: ῥέε δ' ἄμβροτον αἷμα θεοῖο </p>
<p>ἰχώρ, οἷός πέρ τε ῥέει μακάρεσσι θεοῖσιν:  </p>
<p>οὐ γὰρ σῖτον ἔδουσ', οὐ πίνουσ' αἴθοπα οἶνον, </p>
<p>τοὔνεκ' ἀναίμονές εἰσι καὶ ἀθάνατοι καλέονται. </p>
<p>ἣ δὲ μέγα ἰάχουσα ἀπὸ ἕο κάββαλεν υἱόν:  </p>
<p>καὶ τὸν μὲν μετὰ χερσὶν ἐρύσατο Φοῖβος Ἀπόλλων </p>
<p>κυανέῃ νεφέλῃ, μή τις Δαναῶν ταχυπώλων </p>
<p>χαλκὸν ἐνὶ στήθεσσι βαλὼν ἐκ θυμὸν ἕλοιτο:  </p>
<p>τῇ δ' ἐπὶ μακρὸν ἄϋσε βοὴν ἀγαθὸς Διομήδης: </p>
<p>εἶκε Διὸς θύγατερ πολέμου καὶ δηϊοτῆτος: </p>
<p>ἦ οὐχ ἅλις ὅττι γυναῖκας ἀνάλκιδας ἠπεροπεύεις; </p>
<p>εἰ δὲ σύ γ' ἐς πόλεμον πωλήσεαι, ἦ τέ σ' ὀΐω </p>
<p>ῥιγήσειν πόλεμόν γε καὶ εἴ χ' ἑτέρωθι πύθηαι. </p>
<p>ὣς ἔφαθ', ἣ δ' ἀλύουσ' ἀπεβήσετο, τείρετο δ' αἰνῶς: </p>
<p>τὴν μὲν ἄρ' Ἶρις ἑλοῦσα ποδήνεμος ἔξαγ' ὁμίλου </p>
<p>ἀχθομένην ὀδύνῃσι, μελαίνετο δὲ χρόα καλόν. </p>
<p>εὗρεν ἔπειτα μάχης ἐπ' ἀριστερὰ θοῦρον Ἄρηα </p>
<p>ἥμενον:  ἠέρι δ' ἔγχος ἐκέκλιτο καὶ ταχέ' ἵππω:  </p>
<p>ἣ δὲ γνὺξ ἐριποῦσα κασιγνήτοιο φίλοιο </p>
<p>πολλὰ λισσομένη χρυσάμπυκας ᾔτεεν ἵππους: </p>
<p>φίλε κασίγνητε κόμισαί τέ με δός τέ μοι ἵππους, </p>
<p>ὄφρ' ἐς Ὄλυμπον ἵκωμαι ἵν' ἀθανάτων ἕδος ἐστί. </p>
<p>λίην ἄχθομαι ἕλκος ὅ με βροτὸς οὔτασεν ἀνὴρ </p>
<p>Τυδεΐδης, ὃς νῦν γε καὶ ἂν Διὶ πατρὶ μάχοιτο. </p>
<p>ὣς φάτο, τῇ δ' ἄρ' Ἄρης δῶκε χρυσάμπυκας ἵππους: </p>
<p>ἣ δ' ἐς δίφρον ἔβαινεν ἀκηχεμένη φίλον ἦτορ, </p>
<p>πὰρ δέ οἱ Ἶρις ἔβαινε καὶ ἡνία λάζετο χερσί, </p>
<p>μάστιξεν δ' ἐλάαν, τὼ δ' οὐκ ἀέκοντε πετέσθην. </p>
<p>αἶψα δ' ἔπειθ' ἵκοντο θεῶν ἕδος αἰπὺν Ὄλυμπον:  </p>
<p>ἔνθ' ἵππους ἔστησε ποδήνεμος ὠκέα Ἶρις </p>
<p>λύσασ' ἐξ ὀχέων, παρὰ δ' ἀμβρόσιον βάλεν εἶδαρ:  </p>
<p>ἣ δ' ἐν γούνασι πῖπτε Διώνης δῖ' Ἀφροδίτη </p>
<p>μητρὸς ἑῆς: ἣ δ' ἀγκὰς ἐλάζετο θυγατέρα ἥν, </p>
<p>χειρί τέ μιν κατέρεξεν ἔπος τ' ἔφατ' ἐκ τ' ὀνόμαζε:  </p>
<p>τίς νύ σε τοιάδ' ἔρεξε φίλον τέκος Οὐρανιώνων </p>
<p>μαψιδίως, ὡς εἴ τι κακὸν ῥέζουσαν ἐνωπῇ; </p>
<p>τὴν δ' ἠμείβετ' ἔπειτα φιλομμειδὴς Ἀφροδίτη:  </p>
<p>οὖτά με Τυδέος υἱὸς ὑπέρθυμος Διομήδης, </p>
<p>οὕνεκ' ἐγὼ φίλον υἱὸν ὑπεξέφερον πολέμοιο </p>
<p>Αἰνείαν, ὃς ἐμοὶ πάντων πολὺ φίλτατός ἐστιν. </p>
<p>οὐ γὰρ ἔτι Τρώων καὶ Ἀχαιῶν φύλοπις αἰνή, </p>
<p>ἀλλ' ἤδη Δαναοί γε καὶ ἀθανάτοισι μάχονται. </p>
<p>τὴν δ' ἠμείβετ' ἔπειτα Διώνη, δῖα θεάων:  </p>
<p>τέτλαθι τέκνον ἐμόν, καὶ ἀνάσχεο κηδομένη περ:  </p>
<p>πολλοὶ γὰρ δὴ τλῆμεν Ὀλύμπια δώματ' ἔχοντες </p>
<p>ἐξ ἀνδρῶν χαλέπ' ἄλγε' ἐπ' ἀλλήλοισι τιθέντες. </p>
<p>τλῆ μὲν Ἄρης ὅτε μιν Ὦτος κρατερός τ' Ἐφιάλτης </p>
<p>παῖδες Ἀλωῆος, δῆσαν κρατερῷ ἐνὶ δεσμῷ:  </p>
<p>χαλκέῳ δ' ἐν κεράμῳ δέδετο τρισκαίδεκα μῆνας: </p>
<p>καί νύ κεν ἔνθ' ἀπόλοιτο Ἄρης ἆτος πολέμοιο, </p>
<p>εἰ μὴ μητρυιὴ περικαλλὴς Ἠερίβοια </p>
<p>Ἑρμέᾳ ἐξήγγειλεν:  ὃ δ' ἐξέκλεψεν Ἄρηα </p>
<p>ἤδη τειρόμενον, χαλεπὸς δέ ἑ δεσμὸς ἐδάμνα. </p>
<p>τλῆ δ' Ἥρη, ὅτε μιν κρατερὸς πάϊς Ἀμφιτρύωνος </p>
<p>δεξιτερὸν κατὰ μαζὸν ὀϊστῷ τριγλώχινι </p>
<p>βεβλήκει:  τότε καί μιν ἀνήκεστον λάβεν ἄλγος. </p>
<p>τλῆ δ' Ἀΐδης ἐν τοῖσι πελώριος ὠκὺν ὀϊστόν, </p>
<p>εὖτέ μιν ωὐτὸς ἀνὴρ υἱὸς Διὸς αἰγιόχοιο </p>
<p>ἐν Πύλῳ ἐν νεκύεσσι βαλὼν ὀδύνῃσιν ἔδωκεν:  </p>
<p>αὐτὰρ ὃ βῆ πρὸς δῶμα Διὸς καὶ μακρὸν Ὄλυμπον </p>
<p>κῆρ ἀχέων ὀδύνῃσι πεπαρμένος: αὐτὰρ ὀϊστὸς </p>
<p>ὤμῳ ἔνι στιβαρῷ ἠλήλατο, κῆδε δὲ θυμόν. </p>
<p>τῷ δ' ἐπὶ Παιήων ὀδυνήφατα φάρμακα πάσσων </p>
<p>ἠκέσατ':  οὐ μὲν γάρ τι καταθνητός γε τέτυκτο. </p>
<p>σχέτλιος ὀβριμοεργὸς ὃς οὐκ ὄθετ' αἴσυλα ῥέζων, </p>
<p>ὃς τόξοισιν ἔκηδε θεοὺς οἳ Ὄλυμπον ἔχουσι. </p>
<p>σοὶ δ' ἐπὶ τοῦτον ἀνῆκε θεὰ γλαυκῶπις Ἀθήνη:  </p>
<p>νήπιος, οὐδὲ τὸ οἶδε κατὰ φρένα Τυδέος υἱὸς </p>
<p>ὅττι μάλ' οὐ δηναιὸς ὃς ἀθανάτοισι μάχηται, </p>
<p>οὐδέ τί μιν παῖδες ποτὶ γούνασι παππάζουσιν </p>
<p>ἐλθόντ' ἐκ πολέμοιο καὶ αἰνῆς δηϊοτῆτος. </p>
<p>τὼ νῦν Τυδεΐδης, εἰ καὶ μάλα καρτερός ἐστι, </p>
<p>φραζέσθω μή τίς οἱ ἀμείνων σεῖο μάχηται, </p>
<p>μὴ δὴν Αἰγιάλεια περίφρων Ἀδρηστίνη </p>
<p>ἐξ ὕπνου γοόωσα φίλους οἰκῆας ἐγείρῃ </p>
<p>κουρίδιον ποθέουσα πόσιν τὸν ἄριστον Ἀχαιῶν </p>
<p>ἰφθίμη ἄλοχος Διομήδεος ἱπποδάμοιο. </p>
<p>ἦ ῥα καὶ ἀμφοτέρῃσιν ἀπ' ἰχῶ χειρὸς ὀμόργνυ:  </p>
<p>ἄλθετο χείρ, ὀδύναι δὲ κατηπιόωντο βαρεῖαι. </p>
<p>αἳ δ' αὖτ' εἰσορόωσαι Ἀθηναίη τε καὶ Ἥρη </p>
<p>κερτομίοις ἐπέεσσι Δία Κρονίδην ἐρέθιζον. </p>
<p>τοῖσι δὲ μύθων ἦρχε θεὰ γλαυκῶπις Ἀθήνη:  </p>
<p>Ζεῦ πάτερ ἦ ῥά τί μοι κεχολώσεαι ὅττι κεν εἴπω; </p>
<p>ἦ μάλα δή τινα Κύπρις Ἀχαιϊάδων ἀνιεῖσα </p>
<p>Τρωσὶν ἅμα σπέσθαι, τοὺς νῦν ἔκπαγλα φίλησε, </p>
<p>τῶν τινα καρρέζουσα Ἀχαιϊάδων ἐϋπέπλων </p>
<p>πρὸς χρυσῇ περόνῃ καταμύξατο χεῖρα ἀραιήν. </p>
<p>ὣς φάτο, μείδησεν δὲ πατὴρ ἀνδρῶν τε θεῶν τε, </p>
<p>καί ῥα καλεσσάμενος προσέφη χρυσῆν Ἀφροδίτην:  </p>
<p>οὔ τοι τέκνον ἐμὸν δέδοται πολεμήϊα ἔργα, </p>
<p>ἀλλὰ σύ γ' ἱμερόεντα μετέρχεο ἔργα γάμοιο, </p>
<p>ταῦτα δ' Ἄρηϊ θοῷ καὶ Ἀθήνῃ πάντα μελήσει. </p>
<p>ὣς οἳ μὲν τοιαῦτα πρὸς ἀλλήλους ἀγόρευον, </p>
<p>Αἰνείᾳ δ' ἐπόρουσε βοὴν ἀγαθὸς Διομήδης, </p>
<p>γιγνώσκων ὅ οἱ αὐτὸς ὑπείρεχε χεῖρας Ἀπόλλων:  </p>
<p>ἀλλ' ὅ γ' ἄρ' οὐδὲ θεὸν μέγαν ἅζετο, ἵετο δ' αἰεὶ </p>
<p>Αἰνείαν κτεῖναι καὶ ἀπὸ κλυτὰ τεύχεα δῦσαι. </p>
<p>τρὶς μὲν ἔπειτ' ἐπόρουσε κατακτάμεναι μενεαίνων, </p>
<p>τρὶς δέ οἱ ἐστυφέλιξε φαεινὴν ἀσπίδ' Ἀπόλλων:  </p>
<p>ἀλλ' ὅτε δὴ τὸ τέταρτον ἐπέσσυτο δαίμονι ἶσος, </p>
<p>δεινὰ δ' ὁμοκλήσας προσέφη ἑκάεργος Ἀπόλλων:  </p>
<p>φράζεο Τυδεΐδη καὶ χάζεο, μηδὲ θεοῖσιν </p>
<p>ἶσ' ἔθελε φρονέειν, ἐπεὶ οὔ ποτε φῦλον ὁμοῖον </p>
<p>ἀθανάτων τε θεῶν χαμαὶ ἐρχομένων τ' ἀνθρώπων. </p>
<p>ὣς φάτο, Τυδεΐδης δ' ἀνεχάζετο τυτθὸν ὀπίσσω </p>
<p>μῆνιν ἀλευάμενος ἑκατηβόλου Ἀπόλλωνος. </p>
<p>Αἰνείαν δ' ἀπάτερθεν ὁμίλου θῆκεν Ἀπόλλων </p>
<p>Περγάμῳ εἰν ἱερῇ, ὅθι οἱ νηός γε τέτυκτο. </p>
<p>ἤτοι τὸν Λητώ τε καὶ Ἄρτεμις ἰοχέαιρα </p>
<p>ἐν μεγάλῳ ἀδύτῳ ἀκέοντό τε κύδαινόν τε:  </p>
<p>αὐτὰρ ὃ εἴδωλον τεῦξ' ἀργυρότοξος Ἀπόλλων </p>
<p>αὐτῷ τ' Αἰνείᾳ ἴκελον καὶ τεύχεσι τοῖον, </p>
<p>ἀμφὶ δ' ἄρ' εἰδώλῳ Τρῶες καὶ δῖοι Ἀχαιοὶ </p>
<p>δῄουν ἀλλήλων ἀμφὶ στήθεσσι βοείας </p>
<p>ἀσπίδας εὐκύκλους λαισήϊά τε πτερόεντα. </p>
<p>δὴ τότε θοῦρον Ἄρηα προσηύδα Φοῖβος Ἀπόλλων:  </p>
<p>Ἆρες Ἄρες βροτολοιγὲ μιαιφόνε τειχεσιπλῆτα, </p>
<p>οὐκ ἂν δὴ τόνδ' ἄνδρα μάχης ἐρύσαιο μετελθὼν </p>
<p>Τυδεΐδην, ὃς νῦν γε καὶ ἂν Διὶ πατρὶ μάχοιτο; </p>
<p>Κύπριδα μὲν πρῶτα σχεδὸν οὔτασε χεῖρ' ἐπὶ καρπῷ, </p>
<p>αὐτὰρ ἔπειτ' αὐτῷ μοι ἐπέσσυτο δαίμονι ἶσος. </p>
<p>ὣς εἰπὼν αὐτὸς μὲν ἐφέζετο Περγάμῳ ἄκρῃ, </p>
<p>Τρῳὰς δὲ στίχας οὖλος Ἄρης ὄτρυνε μετελθὼν </p>
<p>εἰδόμενος Ἀκάμαντι θοῷ ἡγήτορι Θρῃκῶν:  </p>
<p>υἱάσι δὲ Πριάμοιο διοτρεφέεσσι κέλευεν:  </p>
<p>ὦ υἱεῖς Πριάμοιο διοτρεφέος βασιλῆος </p>
<p>ἐς τί ἔτι κτείνεσθαι ἐάσετε λαὸν Ἀχαιοῖς; </p>
<p>ἦ εἰς ὅ κεν ἀμφὶ πύλῃς εὖ ποιητῇσι μάχωνται; </p>
<p>κεῖται ἀνὴρ ὃν ἶσον ἐτίομεν Ἕκτορι δίῳ </p>
<p>Αἰνείας υἱὸς μεγαλήτορος Ἀγχίσαο:  </p>
<p>ἀλλ' ἄγετ' ἐκ φλοίσβοιο σαώσομεν ἐσθλὸν ἑταῖρον. </p>
<p>ὣς εἰπὼν ὄτρυνε μένος καὶ θυμὸν ἑκάστου. </p>
<p>ἔνθ' αὖ Σαρπηδὼν μάλα νείκεσεν Ἕκτορα δῖον:  </p>
<p>Ἕκτορ πῇ δή τοι μένος οἴχεται ὃ πρὶν ἔχεσκες; </p>
<p>φῆς που ἄτερ λαῶν πόλιν ἑξέμεν ἠδ' ἐπικούρων </p>
<p>οἶος σὺν γαμβροῖσι κασιγνήτοισί τε σοῖσι. </p>
<p>τῶν νῦν οὔ τιν' ἐγὼ ἰδέειν δύναμ' οὐδὲ νοῆσαι, </p>
<p>ἀλλὰ καταπτώσσουσι κύνες ὣς ἀμφὶ λέοντα:  </p>
<p>ἡμεῖς δὲ μαχόμεσθ' οἵ πέρ τ' ἐπίκουροι ἔνειμεν. </p>
<p>καὶ γὰρ ἐγὼν ἐπίκουρος ἐὼν μάλα τηλόθεν ἥκω:  </p>
<p>τηλοῦ γὰρ Λυκίη Ξάνθῳ ἔπι δινήεντι, </p>
<p>ἔνθ' ἄλοχόν τε φίλην ἔλιπον καὶ νήπιον υἱόν, </p>
<p>κὰδ δὲ κτήματα πολλά, τὰ ἔλδεται ὅς κ' ἐπιδευής. </p>
<p>ἀλλὰ καὶ ὧς Λυκίους ὀτρύνω καὶ μέμον' αὐτὸς </p>
<p>ἀνδρὶ μαχήσασθαι:  ἀτὰρ οὔ τί μοι ἐνθάδε τοῖον </p>
<p>οἷόν κ' ἠὲ φέροιεν Ἀχαιοὶ ἤ κεν ἄγοιεν:  </p>
<p>τύνη δ' ἕστηκας, ἀτὰρ οὐδ' ἄλλοισι κελεύεις </p>
<p>λαοῖσιν μενέμεν καὶ ἀμυνέμεναι ὤρεσσι. </p>
<p>μή πως ὡς ἀψῖσι λίνου ἁλόντε πανάγρου </p>
<p>ἀνδράσι δυσμενέεσσιν ἕλωρ καὶ κύρμα γένησθε:  </p>
<p>οἳ δὲ τάχ' ἐκπέρσουσ' εὖ ναιομένην πόλιν ὑμήν. </p>
<p>σοὶ δὲ χρὴ τάδε πάντα μέλειν νύκτάς τε καὶ ἦμαρ </p>
<p>ἀρχοὺς λισσομένῳ τηλεκλειτῶν ἐπικούρων </p>
<p>νωλεμέως ἐχέμεν, κρατερὴν δ' ἀποθέσθαι ἐνιπήν. </p>
<p>ὣς φάτο Σαρπηδών, δάκε δὲ φρένας Ἕκτορι μῦθος: </p>
<p>αὐτίκα δ' ἐξ ὀχέων σὺν τεύχεσιν ἆλτο χαμᾶζε, </p>
<p>πάλλων δ' ὀξέα δοῦρα κατὰ στρατὸν ᾤχετο πάντῃ </p>
<p>ὀτρύνων μαχέσασθαι, ἔγειρε δὲ φύλοπιν αἰνήν. </p>
<p>οἳ δ' ἐλελίχθησαν καὶ ἐναντίοι ἔσταν Ἀχαιῶν:  </p>
<p>Ἀργεῖοι δ' ὑπέμειναν ἀολλέες οὐδὲ φόβηθεν. </p>
<p>ὡς δ' ἄνεμος ἄχνας φορέει ἱερὰς κατ' ἀλωὰς </p>
<p>ἀνδρῶν λικμώντων, ὅτε τε ξανθὴ Δημήτηρ </p>
<p>κρίνῃ ἐπειγομένων ἀνέμων καρπόν τε καὶ ἄχνας, </p>
<p>αἳ δ' ὑπολευκαίνονται ἀχυρμιαί:  ὣς τότ' Ἀχαιοὶ </p>
<p>λευκοὶ ὕπερθε γένοντο κονισάλῳ, ὅν ῥα δι' αὐτῶν </p>
<p>οὐρανὸν ἐς πολύχαλκον ἐπέπληγον πόδες ἵππων </p>
<p>ἂψ ἐπιμισγομένων:  ὑπὸ δ' ἔστρεφον ἡνιοχῆες. </p>
<p>οἳ δὲ μένος χειρῶν ἰθὺς φέρον:  ἀμφὶ δὲ νύκτα </p>
<p>θοῦρος Ἄρης ἐκάλυψε μάχῃ Τρώεσσιν ἀρήγων </p>
<p>πάντοσ' ἐποιχόμενος: τοῦ δ' ἐκραίαινεν ἐφετμὰς </p>
<p>Φοίβου Ἀπόλλωνος χρυσαόρου, ὅς μιν ἀνώγει </p>
<p>Τρωσὶν θυμὸν ἐγεῖραι, ἐπεὶ ἴδε Παλλάδ' Ἀθήνην </p>
<p>οἰχομένην:  ἣ γάρ ῥα πέλεν Δαναοῖσιν ἀρηγών. </p>
<p>αὐτὸς δ' Αἰνείαν μάλα πίονος ἐξ ἀδύτοιο </p>
<p>ἧκε, καὶ ἐν στήθεσσι μένος βάλε ποιμένι λαῶν. </p>
<p>Αἰνείας δ' ἑτάροισι μεθίστατο:  τοὶ δὲ χάρησαν, </p>
<p>ὡς εἶδον ζωόν τε καὶ ἀρτεμέα προσιόντα </p>
<p>καὶ μένος ἐσθλὸν ἔχοντα:  μετάλλησάν γε μὲν οὔ τι. </p>
<p>οὐ γὰρ ἔα πόνος ἄλλος, ὃν ἀργυρότοξος ἔγειρεν </p>
<p>Ἄρης τε βροτολοιγὸς Ἔρις τ' ἄμοτον μεμαυῖα. </p>
<p>τοὺς δ' Αἴαντε δύω καὶ Ὀδυσσεὺς καὶ Διομήδης </p>
<p>ὄτρυνον Δαναοὺς πολεμιζέμεν:  οἳ δὲ καὶ αὐτοὶ </p>
<p>οὔτε βίας Τρώων ὑπεδείδισαν οὔτε ἰωκάς, </p>
<p>ἀλλ' ἔμενον νεφέλῃσιν ἐοικότες ἅς τε Κρονίων </p>
<p>νηνεμίης ἔστησεν ἐπ' ἀκροπόλοισιν ὄρεσσιν </p>
<p>ἀτρέμας, ὄφρ' εὕδῃσι μένος Βορέαο καὶ ἄλλων </p>
<p>ζαχρειῶν ἀνέμων, οἵ τε νέφεα σκιόεντα </p>
<p>πνοιῇσιν λιγυρῇσι διασκιδνᾶσιν ἀέντες: </p>
<p>ὣς Δαναοὶ Τρῶας μένον ἔμπεδον οὐδὲ φέβοντο. </p>
<p>Ἀτρεΐδης δ' ἀν' ὅμιλον ἐφοίτα πολλὰ κελεύων:  </p>
<p>ὦ φίλοι ἀνέρες ἔστε καὶ ἄλκιμον ἦτορ ἕλεσθε, </p>
<p>ἀλλήλους τ' αἰδεῖσθε κατὰ κρατερὰς ὑσμίνας: </p>
<p>αἰδομένων ἀνδρῶν πλέονες σόοι ἠὲ πέφανται:  </p>
<p>φευγόντων δ' οὔτ' ἂρ κλέος ὄρνυται οὔτε τις ἀλκή. </p>
<p>ἦ καὶ ἀκόντισε δουρὶ θοῶς, βάλε δὲ πρόμον ἄνδρα </p>
<p>Αἰνείω ἕταρον μεγαθύμου Δηϊκόωντα </p>
<p>Περγασίδην, ὃν Τρῶες ὁμῶς Πριάμοιο τέκεσσι </p>
<p>τῖον, ἐπεὶ θοὸς ἔσκε μετὰ πρώτοισι μάχεσθαι. </p>
<p>τόν ῥα κατ' ἀσπίδα δουρὶ βάλε κρείων Ἀγαμέμνων:  </p>
<p>ἣ δ' οὐκ ἔγχος ἔρυτο, διὰ πρὸ δὲ εἴσατο χαλκός, </p>
<p>νειαίρῃ δ' ἐν γαστρὶ διὰ ζωστῆρος ἔλασσε:  </p>
<p>δούπησεν δὲ πεσών, ἀράβησε δὲ τεύχε' ἐπ' αὐτῷ. </p>
<p>ἔνθ' αὖτ' Αἰνείας Δαναῶν ἕλεν ἄνδρας ἀρίστους </p>
<p>υἷε Διοκλῆος Κρήθωνά τε Ὀρσίλοχόν τε, </p>
<p>τῶν ῥα πατὴρ μὲν ἔναιεν ἐϋκτιμένῃ ἐνὶ Φηρῇ </p>
<p>ἀφνειὸς βιότοιο, γένος δ' ἦν ἐκ ποταμοῖο </p>
<p>Ἀλφειοῦ, ὅς τ' εὐρὺ ῥέει Πυλίων διὰ γαίης, </p>
<p>ὃς τέκετ' Ὀρτίλοχον πολέεσσ' ἄνδρεσσιν ἄνακτα:  </p>
<p>Ὀρτίλοχος δ' ἄρ' ἔτικτε Διοκλῆα μεγάθυμον, </p>
<p>ἐκ δὲ Διοκλῆος διδυμάονε παῖδε γενέσθην, </p>
<p>Κρήθων Ὀρσίλοχός τε μάχης εὖ εἰδότε πάσης. </p>
<p>τὼ μὲν ἄρ' ἡβήσαντε μελαινάων ἐπὶ νηῶν </p>
<p>Ἴλιον εἰς εὔπωλον ἅμ' Ἀργείοισιν ἑπέσθην, </p>
<p>τιμὴν Ἀτρεΐδῃς Ἀγαμέμνονι καὶ Μενελάῳ </p>
<p>ἀρνυμένω:  τὼ δ' αὖθι τέλος θανάτοιο κάλυψεν. </p>
<p>οἵω τώ γε λέοντε δύω ὄρεος κορυφῇσιν </p>
<p>ἐτραφέτην ὑπὸ μητρὶ βαθείης τάρφεσιν ὕλης: </p>
<p>τὼ μὲν ἄρ' ἁρπάζοντε βόας καὶ ἴφια μῆλα </p>
<p>σταθμοὺς ἀνθρώπων κεραΐζετον, ὄφρα καὶ αὐτὼ </p>
<p>ἀνδρῶν ἐν παλάμῃσι κατέκταθεν ὀξέϊ χαλκῷ:  </p>
<p>τοίω τὼ χείρεσσιν ὑπ' Αἰνείαο δαμέντε </p>
<p>καππεσέτην, ἐλάτῃσιν ἐοικότες ὑψηλῇσι. </p>
<p>τὼ δὲ πεσόντ' ἐλέησεν ἀρηΐφιλος Μενέλαος, </p>
<p>βῆ δὲ διὰ προμάχων κεκορυθμένος αἴθοπι χαλκῷ </p>
<p>σείων ἐγχείην:  τοῦ δ' ὄτρυνεν μένος Ἄρης, </p>
<p>τὰ φρονέων ἵνα χερσὶν ὑπ' Αἰνείαο δαμείη. </p>
<p>τὸν δ' ἴδεν Ἀντίλοχος μεγαθύμου Νέστορος υἱός, </p>
<p>βῆ δὲ διὰ προμάχων:  περὶ γὰρ δίε ποιμένι λαῶν </p>
<p>μή τι πάθοι, μέγα δέ σφας ἀποσφήλειε πόνοιο. </p>
<p>τὼ μὲν δὴ χεῖράς τε καὶ ἔγχεα ὀξυόεντα </p>
<p>ἀντίον ἀλλήλων ἐχέτην μεμαῶτε μάχεσθαι:  </p>
<p>Ἀντίλοχος δὲ μάλ' ἄγχι παρίστατο ποιμένι λαῶν. </p>
<p>Αἰνείας δ' οὐ μεῖνε θοός περ ἐὼν πολεμιστὴς </p>
<p>ὡς εἶδεν δύο φῶτε παρ' ἀλλήλοισι μένοντε. </p>
<p>οἳ δ' ἐπεὶ οὖν νεκροὺς ἔρυσαν μετὰ λαὸν Ἀχαιῶν, </p>
<p>τὼ μὲν ἄρα δειλὼ βαλέτην ἐν χερσὶν ἑταίρων, </p>
<p>αὐτὼ δὲ στρεφθέντε μετὰ πρώτοισι μαχέσθην. </p>
<p>ἔνθα Πυλαιμένεα ἑλέτην ἀτάλαντον Ἄρηϊ </p>
<p>ἀρχὸν Παφλαγόνων μεγαθύμων ἀσπιστάων. </p>
<p>τὸν μὲν ἄρ' Ἀτρεΐδης δουρικλειτὸς Μενέλαος </p>
<p>ἑσταότ' ἔγχεϊ νύξε κατὰ κληῗδα τυχήσας: </p>
<p>Ἀντίλοχος δὲ Μύδωνα βάλ' ἡνίοχον θεράποντα </p>
<p>ἐσθλὸν Ἀτυμνιάδην:  ὃ δ' ὑπέστρεφε μώνυχας ἵππους: </p>
<p>χερμαδίῳ ἀγκῶνα τυχὼν μέσον:  ἐκ δ' ἄρα χειρῶν </p>
<p>ἡνία λεύκ' ἐλέφαντι χαμαὶ πέσον ἐν κονίῃσιν. </p>
<p>Ἀντίλοχος δ' ἄρ' ἐπαΐξας ξίφει ἤλασε κόρσην:  </p>
<p>αὐτὰρ ὅ γ' ἀσθμαίνων εὐεργέος ἔκπεσε δίφρου </p>
<p>κύμβαχος ἐν κονίῃσιν ἐπὶ βρεχμόν τε καὶ ὤμους. </p>
<p>δηθὰ μάλ' ἑστήκει:  τύχε γάρ ῥ' ἀμάθοιο βαθείης: </p>
<p>ὄφρ' ἵππω πλήξαντε χαμαὶ βάλον ἐν κονίῃσι:  </p>
<p>τοὺς ἵμασ' Ἀντίλοχος, μετὰ δὲ στρατὸν ἤλασ' Ἀχαιῶν. </p>
<p>τοὺς δ' Ἕκτωρ ἐνόησε κατὰ στίχας, ὦρτο δ' ἐπ' αὐτοὺς </p>
<p>κεκλήγων:  ἅμα δὲ Τρώων εἵποντο φάλαγγες </p>
<p>καρτεραί:  ἦρχε δ' ἄρα σφιν Ἄρης καὶ πότνι' Ἐνυώ, </p>
<p>ἣ μὲν ἔχουσα Κυδοιμὸν ἀναιδέα δηϊοτῆτος, </p>
<p>Ἄρης δ' ἐν παλάμῃσι πελώριον ἔγχος ἐνώμα, </p>
<p>φοίτα δ' ἄλλοτε μὲν πρόσθ' Ἕκτορος, ἄλλοτ' ὄπισθε. </p>
<p>τὸν δὲ ἰδὼν ῥίγησε βοὴν ἀγαθὸς Διομήδης: </p>
<p>ὡς δ' ὅτ' ἀνὴρ ἀπάλαμνος ἰὼν πολέος πεδίοιο </p>
<p>στήῃ ἐπ' ὠκυρόῳ ποταμῷ ἅλα δὲ προρέοντι </p>
<p>ἀφρῷ μορμύροντα ἰδών, ἀνά τ' ἔδραμ' ὀπίσσω, </p>
<p>ὣς τότε Τυδεΐδης ἀνεχάζετο, εἶπέ τε λαῷ:  </p>
<p>ὦ φίλοι οἷον δὴ θαυμάζομεν Ἕκτορα δῖον </p>
<p>αἰχμητήν τ' ἔμεναι καὶ θαρσαλέον πολεμιστήν:  </p>
<p>τῷ δ' αἰεὶ πάρα εἷς γε θεῶν, ὃς λοιγὸν ἀμύνει:  </p>
<p>καὶ νῦν οἱ πάρα κεῖνος Ἄρης βροτῷ ἀνδρὶ ἐοικώς. </p>
<p>ἀλλὰ πρὸς Τρῶας τετραμμένοι αἰὲν ὀπίσσω </p>
<p>εἴκετε, μηδὲ θεοῖς μενεαινέμεν ἶφι μάχεσθαι. </p>
<p>ὣς ἄρ' ἔφη, Τρῶες δὲ μάλα σχεδὸν ἤλυθον αὐτῶν. </p>
<p>ἔνθ' Ἕκτωρ δύο φῶτε κατέκτανεν εἰδότε χάρμης </p>
<p>εἰν ἑνὶ δίφρῳ ἐόντε, Μενέσθην Ἀγχίαλόν τε. </p>
<p>τὼ δὲ πεσόντ' ἐλέησε μέγας Τελαμώνιος Αἴας: </p>
<p>στῆ δὲ μάλ' ἐγγὺς ἰών, καὶ ἀκόντισε δουρὶ φαεινῷ, </p>
<p>καὶ βάλεν Ἄμφιον Σελάγου υἱόν, ὅς ῥ' ἐνὶ Παισῷ </p>
<p>ναῖε πολυκτήμων πολυλήϊος: ἀλλά ἑ μοῖρα </p>
<p>ἦγ' ἐπικουρήσοντα μετὰ Πρίαμόν τε καὶ υἷας. </p>
<p>τόν ῥα κατὰ ζωστῆρα βάλεν Τελαμώνιος Αἴας, </p>
<p>νειαίρῃ δ' ἐν γαστρὶ πάγη δολιχόσκιον ἔγχος, </p>
<p>δούπησεν δὲ πεσών:  ὃ δ' ἐπέδραμε φαίδιμος Αἴας </p>
<p>τεύχεα συλήσων:  Τρῶες δ' ἐπὶ δούρατ' ἔχευαν </p>
<p>ὀξέα παμφανόωντα:  σάκος δ' ἀνεδέξατο πολλά. </p>
<p>αὐτὰρ ὃ λὰξ προσβὰς ἐκ νεκροῦ χάλκεον ἔγχος </p>
<p>ἐσπάσατ':  οὐδ' ἄρ' ἔτ' ἄλλα δυνήσατο τεύχεα καλὰ </p>
<p>ὤμοιιν ἀφελέσθαι:  ἐπείγετο γὰρ βελέεσσι. </p>
<p>δεῖσε δ' ὅ γ' ἀμφίβασιν κρατερὴν Τρώων ἀγερώχων, </p>
<p>οἳ πολλοί τε καὶ ἐσθλοὶ ἐφέστασαν ἔγχε' ἔχοντες, </p>
<p>οἵ ἑ μέγαν περ ἐόντα καὶ ἴφθιμον καὶ ἀγαυὸν </p>
<p>ὦσαν ἀπὸ σφείων:  ὃ δὲ χασσάμενος πελεμίχθη. </p>
<p>ὣς οἳ μὲν πονέοντο κατὰ κρατερὴν ὑσμίνην:  </p>
<p>Τληπόλεμον δ' Ἡρακλεΐδην ἠΰν τε μέγαν τε </p>
<p>ὦρσεν ἐπ' ἀντιθέῳ Σαρπηδόνι μοῖρα κραταιή. </p>
<p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες </p>
<p>υἱός θ' υἱωνός τε Διὸς νεφεληγερέταο, </p>
<p>τὸν καὶ Τληπόλεμος πρότερος πρὸς μῦθον ἔειπε:  </p>
<p>Σαρπῆδον Λυκίων βουληφόρε, τίς τοι ἀνάγκη </p>
<p>πτώσσειν ἐνθάδ' ἐόντι μάχης ἀδαήμονι φωτί; </p>
<p>ψευδόμενοι δέ σέ φασι Διὸς γόνον αἰγιόχοιο </p>
<p>εἶναι, ἐπεὶ πολλὸν κείνων ἐπιδεύεαι ἀνδρῶν </p>
<p>οἳ Διὸς ἐξεγένοντο ἐπὶ προτέρων ἀνθρώπων:  </p>
<p>ἀλλ' οἷόν τινά φασι βίην Ἡρακληείην </p>
<p>εἶναι, ἐμὸν πατέρα θρασυμέμνονα θυμολέοντα:  </p>
<p>ὅς ποτε δεῦρ' ἐλθὼν ἕνεχ' ἵππων Λαομέδοντος </p>
<p>ἓξ οἴῃς σὺν νηυσὶ καὶ ἀνδράσι παυροτέροισιν </p>
<p>Ἰλίου ἐξαλάπαξε πόλιν, χήρωσε δ' ἀγυιάς: </p>
<p>σοὶ δὲ κακὸς μὲν θυμός, ἀποφθινύθουσι δὲ λαοί. </p>
<p>οὐδέ τί σε Τρώεσσιν ὀΐομαι ἄλκαρ ἔσεσθαι </p>
<p>ἐλθόντ' ἐκ Λυκίης, οὐδ' εἰ μάλα καρτερός ἐσσι, </p>
<p>ἀλλ' ὑπ' ἐμοὶ δμηθέντα πύλας Ἀΐδαο περήσειν. </p>
<p>τὸν δ' αὖ Σαρπηδὼν Λυκίων ἀγὸς ἀντίον ηὔδα:  </p>
<p>Τληπόλεμ' ἤτοι κεῖνος ἀπώλεσεν Ἴλιον ἱρὴν </p>
<p>ἀνέρος ἀφραδίῃσιν ἀγαυοῦ Λαομέδοντος, </p>
<p>ὅς ῥά μιν εὖ ἕρξαντα κακῷ ἠνίπαπε μύθῳ, </p>
<p>οὐδ' ἀπέδωχ' ἵππους, ὧν εἵνεκα τηλόθεν ἦλθε. </p>
<p>σοὶ δ' ἐγὼ ἐνθάδε φημὶ φόνον καὶ κῆρα μέλαιναν </p>
<p>ἐξ ἐμέθεν τεύξεσθαι, ἐμῷ δ' ὑπὸ δουρὶ δαμέντα </p>
<p>εὖχος ἐμοὶ δώσειν, ψυχὴν δ' Ἄϊδι κλυτοπώλῳ. </p>
<p>ὣς φάτο Σαρπηδών, ὃ δ' ἀνέσχετο μείλινον ἔγχος </p>
<p>Τληπόλεμος: καὶ τῶν μὲν ἁμαρτῇ δούρατα μακρὰ </p>
<p>ἐκ χειρῶν ἤϊξαν:  ὃ μὲν βάλεν αὐχένα μέσσον </p>
<p>Σαρπηδών, αἰχμὴ δὲ διαμπερὲς ἦλθ' ἀλεγεινή:  </p>
<p>τὸν δὲ κατ' ὀφθαλμῶν ἐρεβεννὴ νὺξ ἐκάλυψε. </p>
<p>Τληπόλεμος δ' ἄρα μηρὸν ἀριστερὸν ἔγχεϊ μακρῷ </p>
<p>βεβλήκειν, αἰχμὴ δὲ διέσσυτο μαιμώωσα </p>
<p>ὀστέω ἐγχριμφθεῖσα, πατὴρ δ' ἔτι λοιγὸν ἄμυνεν. </p>
<p>οἳ μὲν ἄρ' ἀντίθεον Σαρπηδόνα δῖοι ἑταῖροι </p>
<p>ἐξέφερον πολέμοιο:  βάρυνε δέ μιν δόρυ μακρὸν </p>
<p>ἑλκόμενον:  τὸ μὲν οὔ τις ἐπεφράσατ' οὐδὲ νόησε </p>
<p>μηροῦ ἐξερύσαι δόρυ μείλινον ὄφρ' ἐπιβαίη </p>
<p>σπευδόντων:  τοῖον γὰρ ἔχον πόνον ἀμφιέποντες. </p>
<p>Τληπόλεμον δ' ἑτέρωθεν ἐϋκνήμιδες Ἀχαιοὶ </p>
<p>ἐξέφερον πολέμοιο:  νόησε δὲ δῖος Ὀδυσσεὺς </p>
<p>τλήμονα θυμὸν ἔχων, μαίμησε δέ οἱ φίλον ἦτορ:  </p>
<p>μερμήριξε δ' ἔπειτα κατὰ φρένα καὶ κατὰ θυμὸν </p>
<p>ἢ προτέρω Διὸς υἱὸν ἐριγδούποιο διώκοι, </p>
<p>ἦ ὅ γε τῶν πλεόνων Λυκίων ἀπὸ θυμὸν ἕλοιτο. </p>
<p>οὐδ' ἄρ' Ὀδυσσῆϊ μεγαλήτορι μόρσιμον ἦεν </p>
<p>ἴφθιμον Διὸς υἱὸν ἀποκτάμεν ὀξέϊ χαλκῷ:  </p>
<p>τώ ῥα κατὰ πληθὺν Λυκίων τράπε θυμὸν Ἀθήνη. </p>
<p>ἔνθ' ὅ γε Κοίρανον εἷλεν Ἀλάστορά τε Χρομίον τε </p>
<p>Ἄλκανδρόν θ' Ἅλιόν τε Νοήμονά τε Πρύτανίν τε. </p>
<p>καί νύ κ' ἔτι πλέονας Λυκίων κτάνε δῖος Ὀδυσσεὺς </p>
<p>εἰ μὴ ἄρ' ὀξὺ νόησε μέγας κορυθαίολος Ἕκτωρ:  </p>
<p>βῆ δὲ διὰ προμάχων κεκορυθμένος αἴθοπι χαλκῷ </p>
<p>δεῖμα φέρων Δαναοῖσι:  χάρη δ' ἄρα οἱ προσιόντι </p>
<p>Σαρπηδὼν Διὸς υἱός, ἔπος δ' ὀλοφυδνὸν ἔειπε:  </p>
<p>Πριαμίδη, μὴ δή με ἕλωρ Δαναοῖσιν ἐάσῃς </p>
<p>κεῖσθαι, ἀλλ' ἐπάμυνον:  ἔπειτά με καὶ λίποι αἰὼν </p>
<p>ἐν πόλει ὑμετέρῃ, ἐπεὶ οὐκ ἄρ' ἔμελλον ἔγωγε </p>
<p>νοστήσας οἶκον δὲ φίλην ἐς πατρίδα γαῖαν </p>
<p>εὐφρανέειν ἄλοχόν τε φίλην καὶ νήπιον υἱόν. </p>
<p>ὣς φάτο, τὸν δ' οὔ τι προσέφη κορυθαίολος Ἕκτωρ, </p>
<p>ἀλλὰ παρήϊξεν λελιημένος ὄφρα τάχιστα </p>
<p>ὤσαιτ' Ἀργείους, πολέων δ' ἀπὸ θυμὸν ἕλοιτο. </p>
<p>οἳ μὲν ἄρ' ἀντίθεον Σαρπηδόνα δῖοι ἑταῖροι </p>
<p>εἷσαν ὑπ' αἰγιόχοιο Διὸς περικαλλέϊ φηγῷ:  </p>
<p>ἐκ δ' ἄρα οἱ μηροῦ δόρυ μείλινον ὦσε θύραζε </p>
<p>ἴφθιμος Πελάγων, ὅς οἱ φίλος ἦεν ἑταῖρος. </p>
<p>τὸν δ' ἔλιπε ψυχή, κατὰ δ' ὀφθαλμῶν κέχυτ' ἀχλύς: </p>
<p>αὖτις δ' ἐμπνύνθη, περὶ δὲ πνοιὴ Βορέαο </p>
<p>ζώγρει ἐπιπνείουσα κακῶς κεκαφηότα θυμόν. </p>
<p>Ἀργεῖοι δ' ὑπ' Ἄρηϊ καὶ Ἕκτορι χαλκοκορυστῇ </p>
<p>οὔτε ποτὲ προτρέποντο μελαινάων ἐπὶ νηῶν </p>
<p>οὔτε ποτ' ἀντεφέροντο μάχῃ, ἀλλ' αἰὲν ὀπίσσω </p>
<p>χάζονθ', ὡς ἐπύθοντο μετὰ Τρώεσσιν Ἄρηα. </p>
<p>ἔνθα τίνα πρῶτον τίνα δ' ὕστατον ἐξενάριξαν </p>
<p>Ἕκτωρ τε Πριάμοιο πάϊς καὶ χάλκεος Ἄρης; </p>
<p>ἀντίθεον Τεύθραντ', ἐπὶ δὲ πλήξιππον Ὀρέστην, </p>
<p>Τρῆχόν τ' αἰχμητὴν Αἰτώλιον Οἰνόμαόν τε, </p>
<p>Οἰνοπίδην θ' Ἕλενον καὶ Ὀρέσβιον αἰολομίτρην, </p>
<p>ὅς ῥ' ἐν Ὕλῃ ναίεσκε μέγα πλούτοιο μεμηλώς, </p>
<p>λίμνῃ κεκλιμένος Κηφισίδι:  πὰρ δέ οἱ ἄλλοι </p>
<p>ναῖον Βοιωτοὶ μάλα πίονα δῆμον ἔχοντες. </p>
<p>τοὺς δ' ὡς οὖν ἐνόησε θεὰ λευκώλενος Ἥρη </p>
<p>Ἀργείους ὀλέκοντας ἐνὶ κρατερῇ ὑσμίνῃ, </p>
<p>αὐτίκ' Ἀθηναίην ἔπεα πτερόεντα προσηύδα:  </p>
<p>ὢ πόποι αἰγιόχοιο Διὸς τέκος Ἀτρυτώνη, </p>
<p>ἦ ῥ' ἅλιον τὸν μῦθον ὑπέστημεν Μενελάῳ </p>
<p>Ἴλιον ἐκπέρσαντ' εὐτείχεον ἀπονέεσθαι, </p>
<p>εἰ οὕτω μαίνεσθαι ἐάσομεν οὖλον Ἄρηα. </p>
<p>ἀλλ' ἄγε δὴ καὶ νῶϊ μεδώμεθα θούριδος ἀλκῆς. </p>
<p>ὣς ἔφατ', οὐδ' ἀπίθησε θεὰ γλαυκῶπις Ἀθήνη. </p>
<p>ἣ μὲν ἐποιχομένη χρυσάμπυκας ἔντυεν ἵππους </p>
<p>Ἥρη πρέσβα θεὰ θυγάτηρ μεγάλοιο Κρόνοιο:  </p>
<p>Ἥβη δ' ἀμφ' ὀχέεσσι θοῶς βάλε καμπύλα κύκλα </p>
<p>χάλκεα ὀκτάκνημα σιδηρέῳ ἄξονι ἀμφίς. </p>
<p>τῶν ἤτοι χρυσέη ἴτυς ἄφθιτος, αὐτὰρ ὕπερθε </p>
<p>χάλκε' ἐπίσσωτρα προσαρηρότα, θαῦμα ἰδέσθαι:  </p>
<p>πλῆμναι δ' ἀργύρου εἰσὶ περίδρομοι ἀμφοτέρωθεν:  </p>
<p>δίφρος δὲ χρυσέοισι καὶ ἀργυρέοισιν ἱμᾶσιν </p>
<p>ἐντέταται, δοιαὶ δὲ περίδρομοι ἄντυγές εἰσι. </p>
<p>τοῦ δ' ἐξ ἀργύρεος ῥυμὸς πέλεν:  αὐτὰρ ἐπ' ἄκρῳ </p>
<p>δῆσε χρύσειον καλὸν ζυγόν, ἐν δὲ λέπαδνα </p>
<p>κάλ' ἔβαλε χρύσει':  ὑπὸ δὲ ζυγὸν ἤγαγεν Ἥρη </p>
<p>ἵππους ὠκύποδας, μεμαυῖ' ἔριδος καὶ ἀϋτῆς. </p>
<p>αὐτὰρ Ἀθηναίη κούρη Διὸς αἰγιόχοιο </p>
<p>πέπλον μὲν κατέχευεν ἑανὸν πατρὸς ἐπ' οὔδει </p>
<p>ποικίλον, ὅν ῥ' αὐτὴ ποιήσατο καὶ κάμε χερσίν:  </p>
<p>ἣ δὲ χιτῶν' ἐνδῦσα Διὸς νεφεληγερέταο </p>
<p>τεύχεσιν ἐς πόλεμον θωρήσσετο δακρυόεντα. </p>
<p>ἀμφὶ δ' ἄρ' ὤμοισιν βάλετ' αἰγίδα θυσσανόεσσαν </p>
<p>δεινήν, ἣν περὶ μὲν πάντῃ Φόβος ἐστεφάνωται, </p>
<p>ἐν δ' Ἔρις, ἐν δ' Ἀλκή, ἐν δὲ κρυόεσσα Ἰωκή, </p>
<p>ἐν δέ τε Γοργείη κεφαλὴ δεινοῖο πελώρου </p>
<p>δεινή τε σμερδνή τε, Διὸς τέρας αἰγιόχοιο. </p>
<p>κρατὶ δ' ἐπ' ἀμφίφαλον κυνέην θέτο τετραφάληρον </p>
<p>χρυσείην, ἑκατὸν πολίων πρυλέεσσ' ἀραρυῖαν:  </p>
<p>ἐς δ' ὄχεα φλόγεα ποσὶ βήσετο, λάζετο δ' ἔγχος </p>
<p>βριθὺ μέγα στιβαρόν, τῷ δάμνησι στίχας ἀνδρῶν </p>
<p>ἡρώων, οἷσίν τε κοτέσσεται ὀβριμοπάτρη. </p>
<p>Ἥρη δὲ μάστιγι θοῶς ἐπεμαίετ' ἄρ' ἵππους: </p>
<p>αὐτόμαται δὲ πύλαι μύκον οὐρανοῦ ἃς ἔχον Ὧραι, </p>
<p>τῇς ἐπιτέτραπται μέγας οὐρανὸς Οὔλυμπός τε </p>
<p>ἠμὲν ἀνακλῖναι πυκινὸν νέφος ἠδ' ἐπιθεῖναι. </p>
<p>τῇ ῥα δι' αὐτάων κεντρηνεκέας ἔχον ἵππους: </p>
<p>εὗρον δὲ Κρονίωνα θεῶν ἄτερ ἥμενον ἄλλων </p>
<p>ἀκροτάτῃ κορυφῇ πολυδειράδος Οὐλύμποιο. </p>
<p>ἔνθ' ἵππους στήσασα θεὰ λευκώλενος Ἥρη </p>
<p>Ζῆν' ὕπατον Κρονίδην ἐξείρετο καὶ προσέειπε:  </p>
<p>Ζεῦ πάτερ οὐ νεμεσίζῃ Ἄρῃ τάδε καρτερὰ ἔργα </p>
<p>ὁσσάτιόν τε καὶ οἷον ἀπώλεσε λαὸν Ἀχαιῶν </p>
<p>μὰψ ἀτὰρ οὐ κατὰ κόσμον ἐμοὶ δ' ἄχος, οἳ δὲ ἕκηλοι </p>
<p>τέρπονται Κύπρίς τε καὶ ἀργυρότοξος Ἀπόλλων </p>
<p>ἄφρονα τοῦτον ἀνέντες, ὃς οὔ τινα οἶδε θέμιστα; </p>
<p>Ζεῦ πάτερ ἦ ῥά τί μοι κεχολώσεαι, αἴ κεν Ἄρηα </p>
<p>λυγρῶς πεπληγυῖα μάχης ἐξαποδίωμαι; </p>
<p>τὴν δ' ἀπαμειβόμενος προσέφη νεφεληγερέτα Ζεύς: </p>
<p>ἄγρει μάν οἱ ἔπορσον Ἀθηναίην ἀγελείην, </p>
<p>ἥ ἑ μάλιστ' εἴωθε κακῇς ὀδύνῃσι πελάζειν. </p>
<p>ὣς ἔφατ', οὐδ' ἀπίθησε θεὰ λευκώλενος Ἥρη, </p>
<p>μάστιξεν δ' ἵππους: τὼ δ' οὐκ ἀέκοντε πετέσθην </p>
<p>μεσσηγὺς γαίης τε καὶ οὐρανοῦ ἀστερόεντος. </p>
<p>ὅσσον δ' ἠεροειδὲς ἀνὴρ ἴδεν ὀφθαλμοῖσιν </p>
<p>ἥμενος ἐν σκοπιῇ, λεύσσων ἐπὶ οἴνοπα πόντον, </p>
<p>τόσσον ἐπιθρῴσκουσι θεῶν ὑψηχέες ἵπποι. </p>
<p>ἀλλ' ὅτε δὴ Τροίην ἷξον ποταμώ τε ῥέοντε, </p>
<p>ἧχι ῥοὰς Σιμόεις συμβάλλετον ἠδὲ Σκάμανδρος, </p>
<p>ἔνθ' ἵππους ἔστησε θεὰ λευκώλενος Ἥρη </p>
<p>λύσασ' ἐξ ὀχέων, περὶ δ' ἠέρα πουλὺν ἔχευε:  </p>
<p>τοῖσιν δ' ἀμβροσίην Σιμόεις ἀνέτειλε νέμεσθαι. </p>
<p>αἳ δὲ βάτην τρήρωσι πελειάσιν ἴθμαθ' ὁμοῖαι </p>
<p>ἀνδράσιν Ἀργείοισιν ἀλεξέμεναι μεμαυῖαι:  </p>
<p>ἀλλ' ὅτε δή ῥ' ἵκανον ὅθι πλεῖστοι καὶ ἄριστοι </p>
<p>ἕστασαν ἀμφὶ βίην Διομήδεος ἱπποδάμοιο </p>
<p>εἰλόμενοι λείουσιν ἐοικότες ὠμοφάγοισιν </p>
<p>ἢ συσὶ κάπροισιν, τῶν τε σθένος οὐκ ἀλαπαδνόν, </p>
<p>ἔνθα στᾶσ' ἤϋσε θεὰ λευκώλενος Ἥρη </p>
<p>Στέντορι εἰσαμένη μεγαλήτορι χαλκεοφώνῳ, </p>
<p>ὃς τόσον αὐδήσασχ' ὅσον ἄλλοι πεντήκοντα:  </p>
<p>αἰδὼς Ἀργεῖοι κάκ' ἐλέγχεα εἶδος ἀγητοί:  </p>
<p>ὄφρα μὲν ἐς πόλεμον πωλέσκετο δῖος Ἀχιλλεύς, </p>
<p>οὐδέ ποτε Τρῶες πρὸ πυλάων Δαρδανιάων </p>
<p>οἴχνεσκον:  κείνου γὰρ ἐδείδισαν ὄβριμον ἔγχος: </p>
<p>νῦν δὲ ἑκὰς πόλιος κοίλῃς ἐπὶ νηυσὶ μάχονται. </p>
<p>ὣς εἰποῦσ' ὄτρυνε μένος καὶ θυμὸν ἑκάστου. </p>
<p>Τυδεΐδῃ δ' ἐπόρουσε θεὰ γλαυκῶπις Ἀθήνη:  </p>
<p>εὗρε δὲ τόν γε ἄνακτα παρ' ἵπποισιν καὶ ὄχεσφιν </p>
<p>ἕλκος ἀναψύχοντα τό μιν βάλε Πάνδαρος ἰῷ. </p>
<p>ἱδρὼς γάρ μιν ἔτειρεν ὑπὸ πλατέος τελαμῶνος </p>
<p>ἀσπίδος εὐκύκλου:  τῷ τείρετο, κάμνε δὲ χεῖρα, </p>
<p>ἂν δ' ἴσχων τελαμῶνα κελαινεφὲς αἷμ' ἀπομόργνυ. </p>
<p>ἱππείου δὲ θεὰ ζυγοῦ ἥψατο φώνησέν τε:  </p>
<p>ἦ ὀλίγον οἷ παῖδα ἐοικότα γείνατο Τυδεύς. </p>
<p>Τυδεύς τοι μικρὸς μὲν ἔην δέμας, ἀλλὰ μαχητής: </p>
<p>καί ῥ' ὅτε πέρ μιν ἐγὼ πολεμίζειν οὐκ εἴασκον </p>
<p>οὐδ' ἐκπαιφάσσειν, ὅτε τ' ἤλυθε νόσφιν Ἀχαιῶν </p>
<p>ἄγγελος ἐς Θήβας πολέας μετὰ Καδμείωνας: </p>
<p>δαίνυσθαί μιν ἄνωγον ἐνὶ μεγάροισιν ἕκηλον:  </p>
<p>αὐτὰρ ὃ θυμὸν ἔχων ὃν καρτερὸν ὡς τὸ πάρος περ </p>
<p>κούρους Καδμείων προκαλίζετο, πάντα δ' ἐνίκα </p>
<p>ῥηϊδίως: τοίη οἱ ἐγὼν ἐπιτάρροθος ἦα. </p>
<p>σοὶ δ' ἤτοι μὲν ἐγὼ παρά θ' ἵσταμαι ἠδὲ φυλάσσω, </p>
<p>καί σε προφρονέως κέλομαι Τρώεσσι μάχεσθαι:  </p>
<p>ἀλλά σευ ἢ κάματος πολυᾶϊξ γυῖα δέδυκεν </p>
<p>ἤ νύ σέ που δέος ἴσχει ἀκήριον:  οὐ σύ γ' ἔπειτα </p>
<p>Τυδέος ἔκγονός ἐσσι δαΐφρονος Οἰνεΐδαο. </p>
<p>τὴν δ' ἀπαμειβόμενος προσέφη κρατερὸς Διομήδης: </p>
<p>γιγνώσκω σε θεὰ θύγατερ Διὸς αἰγιόχοιο:  </p>
<p>τώ τοι προφρονέως ἐρέω ἔπος οὐδ' ἐπικεύσω. </p>
<p>οὔτέ τί με δέος ἴσχει ἀκήριον οὔτέ τις ὄκνος, </p>
<p>ἀλλ' ἔτι σέων μέμνημαι ἐφετμέων ἃς ἐπέτειλας: </p>
<p>οὔ μ' εἴας μακάρεσσι θεοῖς ἀντικρὺ μάχεσθαι </p>
<p>τοῖς ἄλλοις: ἀτὰρ εἴ κε Διὸς θυγάτηρ Ἀφροδίτη </p>
<p>ἔλθῃσ' ἐς πόλεμον, τήν γ' οὐτάμεν ὀξέϊ χαλκῷ. </p>
<p>τοὔνεκα νῦν αὐτός τ' ἀναχάζομαι ἠδὲ καὶ ἄλλους </p>
<p>Ἀργείους ἐκέλευσα ἀλήμεναι ἐνθάδε πάντας: </p>
<p>γιγνώσκω γὰρ Ἄρηα μάχην ἀνὰ κοιρανέοντα. </p>
<p>τὸν δ' ἠμείβετ' ἔπειτα θεὰ γλαυκῶπις Ἀθήνη:  </p>
<p>Τυδεΐδη Διόμηδες ἐμῷ κεχαρισμένε θυμῷ </p>
<p>μήτε σύ γ' Ἄρηα τό γε δείδιθι μήτε τιν' ἄλλον </p>
<p>ἀθανάτων, τοίη τοι ἐγὼν ἐπιτάρροθός εἰμι:  </p>
<p>ἀλλ' ἄγ' ἐπ' Ἄρηϊ πρώτῳ ἔχε μώνυχας ἵππους, </p>
<p>τύψον δὲ σχεδίην μηδ' ἅζεο θοῦρον Ἄρηα </p>
<p>τοῦτον μαινόμενον, τυκτὸν κακόν, ἀλλοπρόσαλλον, </p>
<p>ὃς πρῴην μὲν ἐμοί τε καὶ Ἥρῃ στεῦτ' ἀγορεύων </p>
<p>Τρωσὶ μαχήσεσθαι, ἀτὰρ Ἀργείοισιν ἀρήξειν, </p>
<p>νῦν δὲ μετὰ Τρώεσσιν ὁμιλεῖ, τῶν δὲ λέλασται. </p>
<p>ὣς φαμένη Σθένελον μὲν ἀφ' ἵππων ὦσε χαμᾶζε, </p>
<p>χειρὶ πάλιν ἐρύσασ', ὃ δ' ἄρ' ἐμμαπέως ἀπόρουσεν:  </p>
<p>ἣ δ' ἐς δίφρον ἔβαινε παραὶ Διομήδεα δῖον </p>
<p>ἐμμεμαυῖα θεά:  μέγα δ' ἔβραχε φήγινος ἄξων </p>
<p>βριθοσύνῃ:  δεινὴν γὰρ ἄγεν θεὸν ἄνδρά τ' ἄριστον. </p>
<p>λάζετο δὲ μάστιγα καὶ ἡνία Παλλὰς Ἀθήνη:  </p>
<p>αὐτίκ' ἐπ' Ἄρηϊ πρώτῳ ἔχε μώνυχας ἵππους. </p>
<p>ἤτοι ὃ μὲν Περίφαντα πελώριον ἐξενάριζεν </p>
<p>Αἰτωλῶν ὄχ' ἄριστον Ὀχησίου ἀγλαὸν υἱόν:  </p>
<p>τὸν μὲν Ἄρης ἐνάριζε μιαιφόνος: αὐτὰρ Ἀθήνη </p>
<p>δῦν' Ἄϊδος κυνέην, μή μιν ἴδοι ὄβριμος Ἄρης. </p>
<p>ὡς δὲ ἴδε βροτολοιγὸς Ἄρης Διομήδεα δῖον, </p>
<p>ἤτοι ὃ μὲν Περίφαντα πελώριον αὐτόθ' ἔασε </p>
<p>κεῖσθαι ὅθι πρῶτον κτείνων ἐξαίνυτο θυμόν, </p>
<p>αὐτὰρ ὃ βῆ ῥ' ἰθὺς Διομήδεος ἱπποδάμοιο. </p>
<p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες, </p>
<p>πρόσθεν Ἄρης ὠρέξαθ' ὑπὲρ ζυγὸν ἡνία θ' ἵππων </p>
<p>ἔγχεϊ χαλκείῳ μεμαὼς ἀπὸ θυμὸν ἑλέσθαι:  </p>
<p>καὶ τό γε χειρὶ λαβοῦσα θεὰ γλαυκῶπις Ἀθήνη </p>
<p>ὦσεν ὑπὲκ δίφροιο ἐτώσιον ἀϊχθῆναι. </p>
<p>δεύτερος αὖθ' ὡρμᾶτο βοὴν ἀγαθὸς Διομήδης </p>
<p>ἔγχεϊ χαλκείῳ:  ἐπέρεισε δὲ Παλλὰς Ἀθήνη </p>
<p>νείατον ἐς κενεῶνα ὅθι ζωννύσκετο μίτρῃ:  </p>
<p>τῇ ῥά μιν οὖτα τυχών, διὰ δὲ χρόα καλὸν ἔδαψεν, </p>
<p>ἐκ δὲ δόρυ σπάσεν αὖτις: ὃ δ' ἔβραχε χάλκεος Ἄρης </p>
<p>ὅσσόν τ' ἐννεάχιλοι ἐπίαχον ἢ δεκάχιλοι </p>
<p>ἀνέρες ἐν πολέμῳ ἔριδα ξυνάγοντες Ἄρηος. </p>
<p>τοὺς δ' ἄρ' ὑπὸ τρόμος εἷλεν Ἀχαιούς τε Τρῶάς τε </p>
<p>δείσαντας: τόσον ἔβραχ' Ἄρης ἆτος πολέμοιο. </p>
<p>οἵη δ' ἐκ νεφέων ἐρεβεννὴ φαίνεται ἀὴρ </p>
<p>καύματος ἐξ ἀνέμοιο δυσαέος ὀρνυμένοιο, </p>
<p>τοῖος Τυδεΐδῃ Διομήδεϊ χάλκεος Ἄρης </p>
<p>φαίνεθ' ὁμοῦ νεφέεσσιν ἰὼν εἰς οὐρανὸν εὐρύν. </p>
<p>καρπαλίμως δ' ἵκανε θεῶν ἕδος αἰπὺν Ὄλυμπον, </p>
<p>πὰρ δὲ Διὶ Κρονίωνι καθέζετο θυμὸν ἀχεύων, </p>
<p>δεῖξεν δ' ἄμβροτον αἷμα καταρρέον ἐξ ὠτειλῆς, </p>
<p>καί ῥ' ὀλοφυρόμενος ἔπεα πτερόεντα προσηύδα:  </p>
<p>Ζεῦ πάτερ οὐ νεμεσίζῃ ὁρῶν τάδε καρτερὰ ἔργα; </p>
<p>αἰεί τοι ῥίγιστα θεοὶ τετληότες εἰμὲν </p>
<p>ἀλλήλων ἰότητι, χάριν ἄνδρεσσι φέροντες. </p>
<p>σοὶ πάντες μαχόμεσθα:  σὺ γὰρ τέκες ἄφρονα κούρην </p>
<p>οὐλομένην, ᾗ τ' αἰὲν ἀήσυλα ἔργα μέμηλεν. </p>
<p>ἄλλοι μὲν γὰρ πάντες ὅσοι θεοί εἰσ' ἐν Ὀλύμπῳ </p>
<p>σοί τ' ἐπιπείθονται καὶ δεδμήμεσθα ἕκαστος: </p>
<p>ταύτην δ' οὔτ' ἔπεϊ προτιβάλλεαι οὔτέ τι ἔργῳ, </p>
<p>ἀλλ' ἀνιεῖς, ἐπεὶ αὐτὸς ἐγείναο παῖδ' ἀΐδηλον:  </p>
<p>ἣ νῦν Τυδέος υἱὸν ὑπερφίαλον Διομήδεα </p>
<p>μαργαίνειν ἀνέηκεν ἐπ' ἀθανάτοισι θεοῖσι. </p>
<p>Κύπριδα μὲν πρῶτον σχεδὸν οὔτασε χεῖρ' ἐπὶ καρπῷ, </p>
<p>αὐτὰρ ἔπειτ' αὐτῷ μοι ἐπέσσυτο δαίμονι ἶσος: </p>
<p>ἀλλά μ' ὑπήνεικαν ταχέες πόδες: ἦ τέ κε δηρὸν </p>
<p>αὐτοῦ πήματ' ἔπασχον ἐν αἰνῇσιν νεκάδεσσιν, </p>
<p>ἤ κε ζὼς ἀμενηνὸς ἔα χαλκοῖο τυπῇσι. </p>
<p>τὸν δ' ἄρ' ὑπόδρα ἰδὼν προσέφη νεφεληγερέτα Ζεύς. </p>
<p>μή τί μοι ἀλλοπρόσαλλε παρεζόμενος μινύριζε. </p>
<p>ἔχθιστος δέ μοί ἐσσι θεῶν οἳ Ὄλυμπον ἔχουσιν:  </p>
<p>αἰεὶ γάρ τοι ἔρις τε φίλη πόλεμοί τε μάχαι τε. </p>
<p>μητρός τοι μένος ἐστὶν ἀάσχετον οὐκ ἐπιεικτὸν </p>
<p>Ἥρης: τὴν μὲν ἐγὼ σπουδῇ δάμνημ' ἐπέεσσι:  </p>
<p>τώ σ' ὀΐω κείνης τάδε πάσχειν ἐννεσίῃσιν. </p>
<p>ἀλλ' οὐ μάν σ' ἔτι δηρὸν ἀνέξομαι ἄλγε' ἔχοντα:  </p>
<p>ἐκ γὰρ ἐμεῦ γένος ἐσσί, ἐμοὶ δέ σε γείνατο μήτηρ:  </p>
<p>εἰ δέ τευ ἐξ ἄλλου γε θεῶν γένευ ὧδ' ἀΐδηλος </p>
<p>καί κεν δὴ πάλαι ἦσθα ἐνέρτερος Οὐρανιώνων. </p>
<p>ὣς φάτο, καὶ Παιήον' ἀνώγειν ἰήσασθαι. </p>
<p>τῷ δ' ἐπὶ Παιήων ὀδυνήφατα φάρμακα πάσσων </p>
<p>ἠκέσατ':  οὐ μὲν γάρ τι καταθνητός γ' ἐτέτυκτο. </p>
<p>ὡς δ' ὅτ' ὀπὸς γάλα λευκὸν ἐπειγόμενος συνέπηξεν </p>
<p>ὑγρὸν ἐόν, μάλα δ' ὦκα περιτρέφεται κυκόωντι, </p>
<p>ὣς ἄρα καρπαλίμως ἰήσατο θοῦρον Ἄρηα. </p>
<p>τὸν δ' Ἥβη λοῦσεν, χαρίεντα δὲ εἵματα ἕσσε:  </p>
<p>πὰρ δὲ Διὶ Κρονίωνι καθέζετο κύδεϊ γαίων. </p>
<p>αἳ δ' αὖτις πρὸς δῶμα Διὸς μεγάλοιο νέοντο </p>
<p>Ἥρη τ' Ἀργείη καὶ Ἀλαλκομενηῒς Ἀθήνη </p>
<p>παύσασαι βροτολοιγὸν Ἄρη' ἀνδροκτασιάων. </p></div1>
<div1 lines="529" n="6">
<p>Τρώων δ' οἰώθη καὶ Ἀχαιῶν φύλοπις αἰνή:  </p>
<p>πολλὰ δ' ἄρ' ἔνθα καὶ ἔνθ' ἴθυσε μάχη πεδίοιο </p>
<p>ἀλλήλων ἰθυνομένων χαλκήρεα δοῦρα </p>
<p>μεσσηγὺς Σιμόεντος ἰδὲ Ξάνθοιο ῥοάων. </p>
<p>Αἴας δὲ πρῶτος Τελαμώνιος ἕρκος Ἀχαιῶν </p>
<p>Τρώων ῥῆξε φάλαγγα, φόως δ' ἑτάροισιν ἔθηκεν, </p>
<p>ἄνδρα βαλὼν ὃς ἄριστος ἐνὶ Θρῄκεσσι τέτυκτο </p>
<p>υἱὸν Ἐϋσσώρου Ἀκάμαντ' ἠΰν τε μέγαν τε. </p>
<p>τόν ῥ' ἔβαλε πρῶτος κόρυθος φάλον ἱπποδασείης, </p>
<p>ἐν δὲ μετώπῳ πῆξε, πέρησε δ' ἄρ' ὀστέον εἴσω </p>
<p>αἰχμὴ χαλκείη:  τὸν δὲ σκότος ὄσσε κάλυψεν. </p>
<p>Ἄξυλον δ' ἄρ' ἔπεφνε βοὴν ἀγαθὸς Διομήδης </p>
<p>Τευθρανίδην, ὃς ἔναιεν ἐϋκτιμένῃ ἐν Ἀρίσβῃ </p>
<p>ἀφνειὸς βιότοιο, φίλος δ' ἦν ἀνθρώποισι. </p>
<p>πάντας γὰρ φιλέεσκεν ὁδῷ ἔπι οἰκία ναίων. </p>
<p>ἀλλά οἱ οὔ τις τῶν γε τότ' ἤρκεσε λυγρὸν ὄλεθρον </p>
<p>πρόσθεν ὑπαντιάσας, ἀλλ' ἄμφω θυμὸν ἀπηύρα </p>
<p>αὐτὸν καὶ θεράποντα Καλήσιον, ὅς ῥα τόθ' ἵππων </p>
<p>ἔσκεν ὑφηνίοχος: τὼ δ' ἄμφω γαῖαν ἐδύτην. </p>
<p>Δρῆσον δ' Εὐρύαλος καὶ Ὀφέλτιον ἐξενάριξε:  </p>
<p>βῆ δὲ μετ' Αἴσηπον καὶ Πήδασον, οὕς ποτε νύμφη </p>
<p>νηῒς Ἀβαρβαρέη τέκ' ἀμύμονι Βουκολίωνι. </p>
<p>Βουκολίων δ' ἦν υἱὸς ἀγαυοῦ Λαομέδοντος </p>
<p>πρεσβύτατος γενεῇ, σκότιον δέ ἑ γείνατο μήτηρ:  </p>
<p>ποιμαίνων δ' ἐπ' ὄεσσι μίγη φιλότητι καὶ εὐνῇ, </p>
<p>ἣ δ' ὑποκυσαμένη διδυμάονε γείνατο παῖδε. </p>
<p>καὶ μὲν τῶν ὑπέλυσε μένος καὶ φαίδιμα γυῖα </p>
<p>Μηκιστηϊάδης καὶ ἀπ' ὤμων τεύχε' ἐσύλα. </p>
<p>Ἀστύαλον δ' ἄρ' ἔπεφνε μενεπτόλεμος Πολυποίτης: </p>
<p>Πιδύτην δ' Ὀδυσεὺς Περκώσιον ἐξενάριξεν </p>
<p>ἔγχεϊ χαλκείῳ, Τεῦκρος δ' Ἀρετάονα δῖον. </p>
<p>Ἀντίλοχος δ' Ἄβληρον ἐνήρατο δουρὶ φαεινῷ </p>
<p>Νεστορίδης, Ἔλατον δὲ ἄναξ ἀνδρῶν Ἀγαμέμνων:  </p>
<p>ναῖε δὲ Σατνιόεντος ἐϋρρείταο παρ' ὄχθας </p>
<p>Πήδασον αἰπεινήν. Φύλακον δ' ἕλε Λήϊτος ἥρως </p>
<p>φεύγοντ':  Εὐρύπυλος δὲ Μελάνθιον ἐξενάριξεν. </p>
<p>Ἄδρηστον δ' ἄρ' ἔπειτα βοὴν ἀγαθὸς Μενέλαος </p>
<p>ζωὸν ἕλ':  ἵππω γάρ οἱ ἀτυζομένω πεδίοιο </p>
<p>ὄζῳ ἔνι βλαφθέντε μυρικίνῳ ἀγκύλον ἅρμα </p>
<p>ἄξαντ' ἐν πρώτῳ ῥυμῷ αὐτὼ μὲν ἐβήτην </p>
<p>πρὸς πόλιν, ᾗ περ οἱ ἄλλοι ἀτυζόμενοι φοβέοντο, </p>
<p>αὐτὸς δ' ἐκ δίφροιο παρὰ τροχὸν ἐξεκυλίσθη </p>
<p>πρηνὴς ἐν κονίῃσιν ἐπὶ στόμα:  πὰρ δέ οἱ ἔστη </p>
<p>Ἀτρεΐδης Μενέλαος ἔχων δολιχόσκιον ἔγχος. </p>
<p>Ἄδρηστος δ' ἄρ' ἔπειτα λαβὼν ἐλίσσετο γούνων:  </p>
<p>ζώγρει Ἀτρέος υἱέ, σὺ δ' ἄξια δέξαι ἄποινα:  </p>
<p>πολλὰ δ' ἐν ἀφνειοῦ πατρὸς κειμήλια κεῖται </p>
<p>χαλκός τε χρυσός τε πολύκμητός τε σίδηρος, </p>
<p>τῶν κέν τοι χαρίσαιτο πατὴρ ἀπερείσι' ἄποινα </p>
<p>εἴ κεν ἐμὲ ζωὸν πεπύθοιτ' ἐπὶ νηυσὶν Ἀχαιῶν. </p>
<p>ὣς φάτο, τῷ δ' ἄρα θυμὸν ἐνὶ στήθεσσιν ἔπειθε:  </p>
<p>καὶ δή μιν τάχ' ἔμελλε θοὰς ἐπὶ νῆας Ἀχαιῶν </p>
<p>δώσειν ᾧ θεράποντι καταξέμεν:  ἀλλ' Ἀγαμέμνων </p>
<p>ἀντίος ἦλθε θέων, καὶ ὁμοκλήσας ἔπος ηὔδα:  </p>
<p>ὦ πέπον ὦ Μενέλαε, τί ἢ δὲ σὺ κήδεαι οὕτως </p>
<p>ἀνδρῶν; ἦ σοὶ ἄριστα πεποίηται κατὰ οἶκον </p>
<p>πρὸς Τρώων; τῶν μή τις ὑπεκφύγοι αἰπὺν ὄλεθρον </p>
<p>χεῖράς θ' ἡμετέρας, μηδ' ὅν τινα γαστέρι μήτηρ </p>
<p>κοῦρον ἐόντα φέροι, μηδ' ὃς φύγοι, ἀλλ' ἅμα πάντες </p>
<p>Ἰλίου ἐξαπολοίατ' ἀκήδεστοι καὶ ἄφαντοι. </p>
<p>ὣς εἰπὼν ἔτρεψεν ἀδελφειοῦ φρένας ἥρως </p>
<p>αἴσιμα παρειπών:  ὃ δ' ἀπὸ ἕθεν ὤσατο χειρὶ </p>
<p>ἥρω' Ἄδρηστον:  τὸν δὲ κρείων Ἀγαμέμνων </p>
<p>οὖτα κατὰ λαπάρην:  ὃ δ' ἀνετράπετ', Ἀτρεΐδης δὲ </p>
<p>λὰξ ἐν στήθεσι βὰς ἐξέσπασε μείλινον ἔγχος. </p>
<p>Νέστωρ δ' Ἀργείοισιν ἐκέκλετο μακρὸν ἀΰσας: </p>
<p>ὦ φίλοι ἥρωες Δαναοὶ θεράποντες Ἄρηος </p>
<p>μή τις νῦν ἐνάρων ἐπιβαλλόμενος μετόπισθε </p>
<p>μιμνέτω ὥς κε πλεῖστα φέρων ἐπὶ νῆας ἵκηται, </p>
<p>ἀλλ' ἄνδρας κτείνωμεν:  ἔπειτα δὲ καὶ τὰ ἕκηλοι </p>
<p>νεκροὺς ἂμ πεδίον συλήσετε τεθνηῶτας. </p>
<p>ὣς εἰπὼν ὄτρυνε μένος καὶ θυμὸν ἑκάστου. </p>
<p>ἔνθά κεν αὖτε Τρῶες ἀρηϊφίλων ὑπ' Ἀχαιῶν </p>
<p>Ἴλιον εἰσανέβησαν ἀναλκείῃσι δαμέντες, </p>
<p>εἰ μὴ ἄρ' Αἰνείᾳ τε καὶ Ἕκτορι εἶπε παραστὰς </p>
<p>Πριαμίδης Ἕλενος οἰωνοπόλων ὄχ' ἄριστος: </p>
<p>Αἰνεία τε καὶ Ἕκτορ, ἐπεὶ πόνος ὔμμι μάλιστα </p>
<p>Τρώων καὶ Λυκίων ἐγκέκλιται, οὕνεκ' ἄριστοι </p>
<p>πᾶσαν ἐπ' ἰθύν ἐστε μάχεσθαί τε φρονέειν τε, </p>
<p>στῆτ' αὐτοῦ, καὶ λαὸν ἐρυκάκετε πρὸ πυλάων </p>
<p>πάντῃ ἐποιχόμενοι πρὶν αὖτ' ἐν χερσὶ γυναικῶν </p>
<p>φεύγοντας πεσέειν, δηΐοισι δὲ χάρμα γενέσθαι. </p>
<p>αὐτὰρ ἐπεί κε φάλαγγας ἐποτρύνητον ἁπάσας, </p>
<p>ἡμεῖς μὲν Δαναοῖσι μαχησόμεθ' αὖθι μένοντες, </p>
<p>καὶ μάλα τειρόμενοί περ:  ἀναγκαίη γὰρ ἐπείγει:  </p>
<p>Ἕκτορ ἀτὰρ σὺ πόλιν δὲ μετέρχεο, εἰπὲ δ' ἔπειτα </p>
<p>μητέρι σῇ καὶ ἐμῇ:  ἣ δὲ ξυνάγουσα γεραιὰς </p>
<p>νηὸν Ἀθηναίης γλαυκώπιδος ἐν πόλει ἄκρῃ </p>
<p>οἴξασα κληῗδι θύρας ἱεροῖο δόμοιο </p>
<p>πέπλον, ὅς οἱ δοκέει χαριέστατος ἠδὲ μέγιστος </p>
<p>εἶναι ἐνὶ μεγάρῳ καί οἱ πολὺ φίλτατος αὐτῇ, </p>
<p>θεῖναι Ἀθηναίης ἐπὶ γούνασιν ἠϋκόμοιο, </p>
<p>καί οἱ ὑποσχέσθαι δυοκαίδεκα βοῦς ἐνὶ νηῷ </p>
<p>ἤνις ἠκέστας ἱερευσέμεν, αἴ κ' ἐλεήσῃ </p>
<p>ἄστύ τε καὶ Τρώων ἀλόχους καὶ νήπια τέκνα, </p>
<p>ὥς κεν Τυδέος υἱὸν ἀπόσχῃ Ἰλίου ἱρῆς </p>
<p>ἄγριον αἰχμητὴν κρατερὸν μήστωρα φόβοιο, </p>
<p>ὃν δὴ ἐγὼ κάρτιστον Ἀχαιῶν φημι γενέσθαι. </p>
<p>οὐδ' Ἀχιλῆά ποθ' ὧδέ γ' ἐδείδιμεν ὄρχαμον ἀνδρῶν, </p>
<p>ὅν πέρ φασι θεᾶς ἐξέμμεναι:  ἀλλ' ὅδε λίην </p>
<p>μαίνεται, οὐδέ τίς οἱ δύναται μένος ἰσοφαρίζειν. </p>
<p>ὣς ἔφαθ', Ἕκτωρ δ' οὔ τι κασιγνήτῳ ἀπίθησεν. </p>
<p>αὐτίκα δ' ἐξ ὀχέων σὺν τεύχεσιν ἆλτο χαμᾶζε, </p>
<p>πάλλων δ' ὀξέα δοῦρα κατὰ στρατὸν ᾤχετο πάντῃ </p>
<p>ὀτρύνων μαχέσασθαι, ἔγειρε δὲ φύλοπιν αἰνήν. </p>
<p>οἳ δ' ἐλελίχθησαν καὶ ἐναντίοι ἔσταν Ἀχαιῶν:  </p>
<p>Ἀργεῖοι δ' ὑπεχώρησαν, λῆξαν δὲ φόνοιο, </p>
<p>φὰν δέ τιν' ἀθανάτων ἐξ οὐρανοῦ ἀστερόεντος </p>
<p>Τρωσὶν ἀλεξήσοντα κατελθέμεν, ὡς ἐλέλιχθεν. </p>
<p>Ἕκτωρ δὲ Τρώεσσιν ἐκέκλετο μακρὸν ἀΰσας: </p>
<p>Τρῶες ὑπέρθυμοι τηλεκλειτοί τ' ἐπίκουροι </p>
<p>ἀνέρες ἔστε φίλοι, μνήσασθε δὲ θούριδος ἀλκῆς, </p>
<p>ὄφρ' ἂν ἐγὼ βείω προτὶ Ἴλιον, ἠδὲ γέρουσιν </p>
<p>εἴπω βουλευτῇσι καὶ ἡμετέρῃς ἀλόχοισι </p>
<p>δαίμοσιν ἀρήσασθαι, ὑποσχέσθαι δ' ἑκατόμβας. </p>
<p>ὣς ἄρα φωνήσας ἀπέβη κορυθαίολος Ἕκτωρ:  </p>
<p>ἀμφὶ δέ μιν σφυρὰ τύπτε καὶ αὐχένα δέρμα κελαινὸν </p>
<p>ἄντυξ ἣ πυμάτη θέεν ἀσπίδος ὀμφαλοέσσης. </p>
<p>Γλαῦκος δ' Ἱππολόχοιο πάϊς καὶ Τυδέος υἱὸς </p>
<p>ἐς μέσον ἀμφοτέρων συνίτην μεμαῶτε μάχεσθαι. </p>
<p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντε, </p>
<p>τὸν πρότερος προσέειπε βοὴν ἀγαθὸς Διομήδης: </p>
<p>τίς δὲ σύ ἐσσι φέριστε καταθνητῶν ἀνθρώπων; </p>
<p>οὐ μὲν γάρ ποτ' ὄπωπα μάχῃ ἔνι κυδιανείρῃ </p>
<p>τὸ πρίν:  ἀτὰρ μὲν νῦν γε πολὺ προβέβηκας ἁπάντων </p>
<p>σῷ θάρσει, ὅ τ' ἐμὸν δολιχόσκιον ἔγχος ἔμεινας: </p>
<p>δυστήνων δέ τε παῖδες ἐμῷ μένει ἀντιόωσιν. </p>
<p>εἰ δέ τις ἀθανάτων γε κατ' οὐρανοῦ εἰλήλουθας, </p>
<p>οὐκ ἂν ἔγωγε θεοῖσιν ἐπουρανίοισι μαχοίμην. </p>
<p>οὐδὲ γὰρ οὐδὲ Δρύαντος υἱὸς κρατερὸς Λυκόοργος </p>
<p>δὴν ἦν, ὅς ῥα θεοῖσιν ἐπουρανίοισιν ἔριζεν:  </p>
<p>ὅς ποτε μαινομένοιο Διωνύσοιο τιθήνας </p>
<p>σεῦε κατ' ἠγάθεον Νυσήϊον:  αἳ δ' ἅμα πᾶσαι </p>
<p>θύσθλα χαμαὶ κατέχευαν ὑπ' ἀνδροφόνοιο Λυκούργου </p>
<p>θεινόμεναι βουπλῆγι:  Διώνυσος δὲ φοβηθεὶς </p>
<p>δύσεθ' ἁλὸς κατὰ κῦμα, Θέτις δ' ὑπεδέξατο κόλπῳ </p>
<p>δειδιότα:  κρατερὸς γὰρ ἔχε τρόμος ἀνδρὸς ὁμοκλῇ. </p>
<p>τῷ μὲν ἔπειτ' ὀδύσαντο θεοὶ ῥεῖα ζώοντες, </p>
<p>καί μιν τυφλὸν ἔθηκε Κρόνου πάϊς: οὐδ' ἄρ' ἔτι δὴν </p>
<p>ἦν, ἐπεὶ ἀθανάτοισιν ἀπήχθετο πᾶσι θεοῖσιν:  </p>
<p>οὐδ' ἂν ἐγὼ μακάρεσσι θεοῖς ἐθέλοιμι μάχεσθαι. </p>
<p>εἰ δέ τίς ἐσσι βροτῶν οἳ ἀρούρης καρπὸν ἔδουσιν, </p>
<p>ἆσσον ἴθ' ὥς κεν θᾶσσον ὀλέθρου πείραθ' ἵκηαι. </p>
<p>τὸν δ' αὖθ' Ἱππολόχοιο προσηύδα φαίδιμος υἱός: </p>
<p>Τυδεΐδη μεγάθυμε τί ἢ γενεὴν ἐρεείνεις; </p>
<p>οἵη περ φύλλων γενεὴ τοίη δὲ καὶ ἀνδρῶν. </p>
<p>φύλλα τὰ μέν τ' ἄνεμος χαμάδις χέει, ἄλλα δέ θ' ὕλη </p>
<p>τηλεθόωσα φύει, ἔαρος δ' ἐπιγίγνεται ὥρη:  </p>
<p>ὣς ἀνδρῶν γενεὴ ἣ μὲν φύει ἣ δ' ἀπολήγει. </p>
<p>εἰ δ' ἐθέλεις καὶ ταῦτα δαήμεναι ὄφρ' ἐῢ εἰδῇς </p>
<p>ἡμετέρην γενεήν, πολλοὶ δέ μιν ἄνδρες ἴσασιν:  </p>
<p>ἔστι πόλις Ἐφύρη μυχῷ Ἄργεος ἱπποβότοιο, </p>
<p>ἔνθα δὲ Σίσυφος ἔσκεν, ὃ κέρδιστος γένετ' ἀνδρῶν, </p>
<p>Σίσυφος Αἰολίδης: ὃ δ' ἄρα Γλαῦκον τέκεθ' υἱόν, </p>
<p>αὐτὰρ Γλαῦκος τίκτεν ἀμύμονα Βελλεροφόντην:  </p>
<p>τῷ δὲ θεοὶ κάλλός τε καὶ ἠνορέην ἐρατεινὴν </p>
<p>ὤπασαν:  αὐτάρ οἱ Προῖτος κακὰ μήσατο θυμῷ, </p>
<p>ὅς ῥ' ἐκ δήμου ἔλασσεν, ἐπεὶ πολὺ φέρτερος ἦεν, </p>
<p>Ἀργείων:  Ζεὺς γάρ οἱ ὑπὸ σκήπτρῳ ἐδάμασσε. </p>
<p>τῷ δὲ γυνὴ Προίτου ἐπεμήνατο δῖ' Ἄντεια </p>
<p>κρυπταδίῃ φιλότητι μιγήμεναι:  ἀλλὰ τὸν οὔ τι </p>
<p>πεῖθ' ἀγαθὰ φρονέοντα δαΐφρονα Βελλεροφόντην. </p>
<p>ἣ δὲ ψευσαμένη Προῖτον βασιλῆα προσηύδα:  </p>
<p>τεθναίης ὦ Προῖτ', ἢ κάκτανε Βελλεροφόντην, </p>
<p>ὅς μ' ἔθελεν φιλότητι μιγήμεναι οὐκ ἐθελούσῃ. </p>
<p>ὣς φάτο, τὸν δὲ ἄνακτα χόλος λάβεν οἷον ἄκουσε:  </p>
<p>κτεῖναι μέν ῥ' ἀλέεινε, σεβάσσατο γὰρ τό γε θυμῷ, </p>
<p>πέμπε δέ μιν Λυκίην δέ, πόρεν δ' ὅ γε σήματα λυγρὰ </p>
<p>γράψας ἐν πίνακι πτυκτῷ θυμοφθόρα πολλά, </p>
<p>δεῖξαι δ' ἠνώγειν ᾧ πενθερῷ ὄφρ' ἀπόλοιτο. </p>
<p>αὐτὰρ ὁ βῆ Λυκίην δὲ θεῶν ὑπ' ἀμύμονι πομπῇ. </p>
<p>ἀλλ' ὅτε δὴ Λυκίην ἷξε Ξάνθόν τε ῥέοντα, </p>
<p>προφρονέως μιν τῖεν ἄναξ Λυκίης εὐρείης: </p>
<p>ἐννῆμαρ ξείνισσε καὶ ἐννέα βοῦς ἱέρευσεν. </p>
<p>ἀλλ' ὅτε δὴ δεκάτη ἐφάνη ῥοδοδάκτυλος Ἠὼς </p>
<p>καὶ τότε μιν ἐρέεινε καὶ ᾔτεε σῆμα ἰδέσθαι </p>
<p>ὅττί ῥά οἱ γαμβροῖο πάρα Προίτοιο φέροιτο. </p>
<p>αὐτὰρ ἐπεὶ δὴ σῆμα κακὸν παρεδέξατο γαμβροῦ, </p>
<p>πρῶτον μέν ῥα Χίμαιραν ἀμαιμακέτην ἐκέλευσε </p>
<p>πεφνέμεν:  ἣ δ' ἄρ' ἔην θεῖον γένος οὐδ' ἀνθρώπων, </p>
<p>πρόσθε λέων, ὄπιθεν δὲ δράκων, μέσση δὲ χίμαιρα, </p>
<p>δεινὸν ἀποπνείουσα πυρὸς μένος αἰθομένοιο, </p>
<p>καὶ τὴν μὲν κατέπεφνε θεῶν τεράεσσι πιθήσας. </p>
<p>δεύτερον αὖ Σολύμοισι μαχέσσατο κυδαλίμοισι:  </p>
<p>καρτίστην δὴ τήν γε μάχην φάτο δύμεναι ἀνδρῶν. </p>
<p>τὸ τρίτον αὖ κατέπεφνεν Ἀμαζόνας ἀντιανείρας. </p>
<p>τῷ δ' ἄρ' ἀνερχομένῳ πυκινὸν δόλον ἄλλον ὕφαινε:  </p>
<p>κρίνας ἐκ Λυκίης εὐρείης φῶτας ἀρίστους </p>
<p>εἷσε λόχον:  τοὶ δ' οὔ τι πάλιν οἶκον δὲ νέοντο:  </p>
<p>πάντας γὰρ κατέπεφνεν ἀμύμων Βελλεροφόντης. </p>
<p>ἀλλ' ὅτε δὴ γίγνωσκε θεοῦ γόνον ἠῢν ἐόντα </p>
<p>αὐτοῦ μιν κατέρυκε, δίδου δ' ὅ γε θυγατέρα ἥν, </p>
<p>δῶκε δέ οἱ τιμῆς βασιληΐδος ἥμισυ πάσης: </p>
<p>καὶ μέν οἱ Λύκιοι τέμενος τάμον ἔξοχον ἄλλων </p>
<p>καλὸν φυταλιῆς καὶ ἀρούρης, ὄφρα νέμοιτο. </p>
<p>ἣ δ' ἔτεκε τρία τέκνα δαΐφρονι Βελλεροφόντῃ </p>
<p>Ἴσανδρόν τε καὶ Ἱππόλοχον καὶ Λαοδάμειαν. </p>
<p>Λαοδαμείῃ μὲν παρελέξατο μητίετα Ζεύς, </p>
<p>ἣ δ' ἔτεκ' ἀντίθεον Σαρπηδόνα χαλκοκορυστήν. </p>
<p>ἀλλ' ὅτε δὴ καὶ κεῖνος ἀπήχθετο πᾶσι θεοῖσιν, </p>
<p>ἤτοι ὃ κὰπ πεδίον τὸ Ἀλήϊον οἶος ἀλᾶτο </p>
<p>ὃν θυμὸν κατέδων, πάτον ἀνθρώπων ἀλεείνων:  </p>
<p>Ἴσανδρον δέ οἱ υἱὸν Ἄρης ἆτος πολέμοιο </p>
<p>μαρνάμενον Σολύμοισι κατέκτανε κυδαλίμοισι:  </p>
<p>τὴν δὲ χολωσαμένη χρυσήνιος Ἄρτεμις ἔκτα. </p>
<p>Ἱππόλοχος δέ μ' ἔτικτε, καὶ ἐκ τοῦ φημι γενέσθαι:  </p>
<p>πέμπε δέ μ' ἐς Τροίην, καί μοι μάλα πόλλ' ἐπέτελλεν </p>
<p>αἰὲν ἀριστεύειν καὶ ὑπείροχον ἔμμεναι ἄλλων, </p>
<p>μηδὲ γένος πατέρων αἰσχυνέμεν, οἳ μέγ' ἄριστοι </p>
<p>ἔν τ' Ἐφύρῃ ἐγένοντο καὶ ἐν Λυκίῃ εὐρείῃ. </p>
<p>ταύτης τοι γενεῆς τε καὶ αἵματος εὔχομαι εἶναι. </p>
<p>ὣς φάτο, γήθησεν δὲ βοὴν ἀγαθὸς Διομήδης: </p>
<p>ἔγχος μὲν κατέπηξεν ἐπὶ χθονὶ πουλυβοτείρῃ, </p>
<p>αὐτὰρ ὃ μειλιχίοισι προσηύδα ποιμένα λαῶν:  </p>
<p>ἦ ῥά νύ μοι ξεῖνος πατρώϊός ἐσσι παλαιός: </p>
<p>Οἰνεὺς γάρ ποτε δῖος ἀμύμονα Βελλεροφόντην </p>
<p>ξείνισ' ἐνὶ μεγάροισιν ἐείκοσιν ἤματ' ἐρύξας: </p>
<p>οἳ δὲ καὶ ἀλλήλοισι πόρον ξεινήϊα καλά:  </p>
<p>Οἰνεὺς μὲν ζωστῆρα δίδου φοίνικι φαεινόν, </p>
<p>Βελλεροφόντης δὲ χρύσεον δέπας ἀμφικύπελλον </p>
<p>καί μιν ἐγὼ κατέλειπον ἰὼν ἐν δώμασ' ἐμοῖσι. </p>
<p>Τυδέα δ' οὐ μέμνημαι, ἐπεί μ' ἔτι τυτθὸν ἐόντα </p>
<p>κάλλιφ', ὅτ' ἐν Θήβῃσιν ἀπώλετο λαὸς Ἀχαιῶν. </p>
<p>τὼ νῦν σοὶ μὲν ἐγὼ ξεῖνος φίλος Ἄργεϊ μέσσῳ </p>
<p>εἰμί, σὺ δ' ἐν Λυκίῃ ὅτε κεν τῶν δῆμον ἵκωμαι. </p>
<p>ἔγχεα δ' ἀλλήλων ἀλεώμεθα καὶ δι' ὁμίλου:  </p>
<p>πολλοὶ μὲν γὰρ ἐμοὶ Τρῶες κλειτοί τ' ἐπίκουροι </p>
<p>κτείνειν ὅν κε θεός γε πόρῃ καὶ ποσσὶ κιχείω, </p>
<p>πολλοὶ δ' αὖ σοὶ Ἀχαιοὶ ἐναιρέμεν ὅν κε δύνηαι. </p>
<p>τεύχεα δ' ἀλλήλοις ἐπαμείψομεν, ὄφρα καὶ οἵδε </p>
<p>γνῶσιν ὅτι ξεῖνοι πατρώϊοι εὐχόμεθ' εἶναι. </p>
<p>ὣς ἄρα φωνήσαντε καθ' ἵππων ἀΐξαντε </p>
<p>χεῖράς τ' ἀλλήλων λαβέτην καὶ πιστώσαντο:  </p>
<p>ἔνθ' αὖτε Γλαύκῳ Κρονίδης φρένας ἐξέλετο Ζεύς, </p>
<p>ὃς πρὸς Τυδεΐδην Διομήδεα τεύχε' ἄμειβε </p>
<p>χρύσεα χαλκείων, ἑκατόμβοι' ἐννεαβοίων. </p>
<p>Ἕκτωρ δ' ὡς Σκαιάς τε πύλας καὶ φηγὸν ἵκανεν, </p>
<p>ἀμφ' ἄρα μιν Τρώων ἄλοχοι θέον ἠδὲ θύγατρες </p>
<p>εἰρόμεναι παῖδάς τε κασιγνήτους τε ἔτας τε </p>
<p>καὶ πόσιας: ὃ δ' ἔπειτα θεοῖς εὔχεσθαι ἀνώγει </p>
<p>πάσας ἑξείης: πολλῇσι δὲ κήδε' ἐφῆπτο. </p>
<p>ἀλλ' ὅτε δὴ Πριάμοιο δόμον περικαλλέ' ἵκανε </p>
<p>ξεστῇς αἰθούσῃσι τετυγμένον:  αὐτὰρ ἐν αὐτῷ </p>
<p>πεντήκοντ' ἔνεσαν θάλαμοι ξεστοῖο λίθοιο </p>
<p>πλησίον ἀλλήλων δεδμημένοι, ἔνθα δὲ παῖδες </p>
<p>κοιμῶντο Πριάμοιο παρὰ μνηστῇς ἀλόχοισι, </p>
<p>κουράων δ' ἑτέρωθεν ἐναντίοι ἔνδοθεν αὐλῆς </p>
<p>δώδεκ' ἔσαν τέγεοι θάλαμοι ξεστοῖο λίθοιο </p>
<p>πλησίον ἀλλήλων δεδμημένοι, ἔνθα δὲ γαμβροὶ </p>
<p>κοιμῶντο Πριάμοιο παρ' αἰδοίῃς ἀλόχοισιν:  </p>
<p>ἔνθά οἱ ἠπιόδωρος ἐναντίη ἤλυθε μήτηρ </p>
<p>Λαοδίκην ἐσάγουσα θυγατρῶν εἶδος ἀρίστην:  </p>
<p>ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:  </p>
<p>τέκνον τίπτε λιπὼν πόλεμον θρασὺν εἰλήλουθας; </p>
<p>ἦ μάλα δὴ τείρουσι δυσώνυμοι υἷες Ἀχαιῶν </p>
<p>μαρνάμενοι περὶ ἄστυ:  σὲ δ' ἐνθάδε θυμὸς ἀνῆκεν </p>
<p>ἐλθόντ' ἐξ ἄκρης πόλιος Διὶ χεῖρας ἀνασχεῖν. </p>
<p>ἀλλὰ μέν' ὄφρά κέ τοι μελιηδέα οἶνον ἐνείκω, </p>
<p>ὡς σπείσῃς Διὶ πατρὶ καὶ ἄλλοις ἀθανάτοισι </p>
<p>πρῶτον, ἔπειτα δὲ καὐτὸς ὀνήσεαι αἴ κε πίῃσθα. </p>
<p>ἀνδρὶ δὲ κεκμηῶτι μένος μέγα οἶνος ἀέξει, </p>
<p>ὡς τύνη κέκμηκας ἀμύνων σοῖσιν ἔτῃσι. </p>
<p>τὴν δ' ἠμείβετ' ἔπειτα μέγας κορυθαίολος Ἕκτωρ:  </p>
<p>μή μοι οἶνον ἄειρε μελίφρονα πότνια μῆτερ, </p>
<p>μή μ' ἀπογυιώσῃς μένεος, ἀλκῆς τε λάθωμαι:  </p>
<p>χερσὶ δ' ἀνίπτοισιν Διὶ λείβειν αἴθοπα οἶνον </p>
<p>ἅζομαι:  οὐδέ πῃ ἔστι κελαινεφέϊ Κρονίωνι </p>
<p>αἵματι καὶ λύθρῳ πεπαλαγμένον εὐχετάασθαι. </p>
<p>ἀλλὰ σὺ μὲν πρὸς νηὸν Ἀθηναίης ἀγελείης </p>
<p>ἔρχεο σὺν θυέεσσιν ἀολλίσσασα γεραιάς: </p>
<p>πέπλον δ', ὅς τίς τοι χαριέστατος ἠδὲ μέγιστος </p>
<p>ἔστιν ἐνὶ μεγάρῳ καί τοι πολὺ φίλτατος αὐτῇ, </p>
<p>τὸν θὲς Ἀθηναίης ἐπὶ γούνασιν ἠϋκόμοιο, </p>
<p>καί οἱ ὑποσχέσθαι δυοκαίδεκα βοῦς ἐνὶ νηῷ </p>
<p>ἤνις ἠκέστας ἱερευσέμεν, αἴ κ' ἐλεήσῃ </p>
<p>ἄστύ τε καὶ Τρώων ἀλόχους καὶ νήπια τέκνα, </p>
<p>αἴ κεν Τυδέος υἱὸν ἀπόσχῃ Ἰλίου ἱρῆς </p>
<p>ἄγριον αἰχμητὴν κρατερὸν μήστωρα φόβοιο. </p>
<p>ἀλλὰ σὺ μὲν πρὸς νηὸν Ἀθηναίης ἀγελείης </p>
<p>ἔρχευ, ἐγὼ δὲ Πάριν μετελεύσομαι ὄφρα καλέσσω </p>
<p>αἴ κ' ἐθέλῃσ' εἰπόντος ἀκουέμεν:  ὥς κέ οἱ αὖθι </p>
<p>γαῖα χάνοι:  μέγα γάρ μιν Ὀλύμπιος ἔτρεφε πῆμα </p>
<p>Τρωσί τε καὶ Πριάμῳ μεγαλήτορι τοῖό τε παισίν. </p>
<p>εἰ κεῖνόν γε ἴδοιμι κατελθόντ' Ἄϊδος εἴσω </p>
<p>φαίην κε φρέν' ἀτέρπου ὀϊζύος ἐκλελαθέσθαι. </p>
<p>ὣς ἔφαθ', ἣ δὲ μολοῦσα ποτὶ μέγαρ' ἀμφιπόλοισι </p>
<p>κέκλετο:  ταὶ δ' ἄρ' ἀόλλισσαν κατὰ ἄστυ γεραιάς. </p>
<p>αὐτὴ δ' ἐς θάλαμον κατεβήσετο κηώεντα, </p>
<p>ἔνθ' ἔσάν οἱ πέπλοι παμποίκιλα ἔργα γυναικῶν </p>
<p>Σιδονίων, τὰς αὐτὸς Ἀλέξανδρος θεοειδὴς </p>
<p>ἤγαγε Σιδονίηθεν ἐπιπλὼς εὐρέα πόντον, </p>
<p>τὴν ὁδὸν ἣν Ἑλένην περ ἀνήγαγεν εὐπατέρειαν:  </p>
<p>τῶν ἕν' ἀειραμένη Ἑκάβη φέρε δῶρον Ἀθήνῃ, </p>
<p>ὃς κάλλιστος ἔην ποικίλμασιν ἠδὲ μέγιστος, </p>
<p>ἀστὴρ δ' ὣς ἀπέλαμπεν:  ἔκειτο δὲ νείατος ἄλλων. </p>
<p>βῆ δ' ἰέναι, πολλαὶ δὲ μετεσσεύοντο γεραιαί. </p>
<p>αἳ δ' ὅτε νηὸν ἵκανον Ἀθήνης ἐν πόλει ἄκρῃ, </p>
<p>τῇσι θύρας ὤϊξε Θεανὼ καλλιπάρῃος </p>
<p>Κισσηῒς ἄλοχος Ἀντήνορος ἱπποδάμοιο:  </p>
<p>τὴν γὰρ Τρῶες ἔθηκαν Ἀθηναίης ἱέρειαν. </p>
<p>αἳ δ' ὀλολυγῇ πᾶσαι Ἀθήνῃ χεῖρας ἀνέσχον:  </p>
<p>ἣ δ' ἄρα πέπλον ἑλοῦσα Θεανὼ καλλιπάρῃος </p>
<p>θῆκεν Ἀθηναίης ἐπὶ γούνασιν ἠϋκόμοιο, </p>
<p>εὐχομένη δ' ἠρᾶτο Διὸς κούρῃ μεγάλοιο:  </p>
<p>πότνι' Ἀθηναίη ἐρυσίπτολι δῖα θεάων </p>
<p>ἆξον δὴ ἔγχος Διομήδεος, ἠδὲ καὶ αὐτὸν </p>
<p>πρηνέα δὸς πεσέειν Σκαιῶν προπάροιθε πυλάων, </p>
<p>ὄφρά τοι αὐτίκα νῦν δυοκαίδεκα βοῦς ἐνὶ νηῷ </p>
<p>ἤνις ἠκέστας ἱερεύσομεν, αἴ κ' ἐλεήσῃς </p>
<p>ἄστύ τε καὶ Τρώων ἀλόχους καὶ νήπια τέκνα. </p>
<p>ὣς ἔφατ' εὐχομένη, ἀνένευε δὲ Παλλὰς Ἀθήνη. </p>
<p>ὣς αἳ μέν ῥ' εὔχοντο Διὸς κούρῃ μεγάλοιο, </p>
<p>Ἕκτωρ δὲ πρὸς δώματ' Ἀλεξάνδροιο βεβήκει </p>
<p>καλά, τά ῥ' αὐτὸς ἔτευξε σὺν ἀνδράσιν οἳ τότ' ἄριστοι </p>
<p>ἦσαν ἐνὶ Τροίῃ ἐριβώλακι τέκτονες ἄνδρες, </p>
<p>οἵ οἱ ἐποίησαν θάλαμον καὶ δῶμα καὶ αὐλὴν </p>
<p>ἐγγύθι τε Πριάμοιο καὶ Ἕκτορος ἐν πόλει ἄκρῃ. </p>
<p>ἔνθ' Ἕκτωρ εἰσῆλθε Διῒ φίλος, ἐν δ' ἄρα χειρὶ </p>
<p>ἔγχος ἔχ' ἑνδεκάπηχυ:  πάροιθε δὲ λάμπετο δουρὸς </p>
<p>αἰχμὴ χαλκείη, περὶ δὲ χρύσεος θέε πόρκης. </p>
<p>τὸν δ' εὗρ' ἐν θαλάμῳ περικαλλέα τεύχε' ἕποντα </p>
<p>ἀσπίδα καὶ θώρηκα, καὶ ἀγκύλα τόξ' ἁφόωντα:  </p>
<p>Ἀργείη δ' Ἑλένη μετ' ἄρα δμῳῇσι γυναιξὶν </p>
<p>ἧστο καὶ ἀμφιπόλοισι περικλυτὰ ἔργα κέλευε. </p>
<p>τὸν δ' Ἕκτωρ νείκεσσεν ἰδὼν αἰσχροῖς ἐπέεσσι:  </p>
<p>δαιμόνι' οὐ μὲν καλὰ χόλον τόνδ' ἔνθεο θυμῷ, </p>
<p>λαοὶ μὲν φθινύθουσι περὶ πτόλιν αἰπύ τε τεῖχος </p>
<p>μαρνάμενοι:  σέο δ' εἵνεκ' ἀϋτή τε πτόλεμός τε </p>
<p>ἄστυ τόδ' ἀμφιδέδηε:  σὺ δ' ἂν μαχέσαιο καὶ ἄλλῳ, </p>
<p>ὅν τινά που μεθιέντα ἴδοις στυγεροῦ πολέμοιο. </p>
<p>ἀλλ' ἄνα μὴ τάχα ἄστυ πυρὸς δηΐοιο θέρηται. </p>
<p>τὸν δ' αὖτε προσέειπεν Ἀλέξανδρος θεοειδής: </p>
<p>Ἕκτορ ἐπεί με κατ' αἶσαν ἐνείκεσας οὐδ' ὑπὲρ αἶσαν, </p>
<p>τοὔνεκά τοι ἐρέω:  σὺ δὲ σύνθεο καί μευ ἄκουσον:  </p>
<p>οὔ τοι ἐγὼ Τρώων τόσσον χόλῳ οὐδὲ νεμέσσι </p>
<p>ἥμην ἐν θαλάμῳ, ἔθελον δ' ἄχεϊ προτραπέσθαι. </p>
<p>νῦν δέ με παρειποῦσ' ἄλοχος μαλακοῖς ἐπέεσσιν </p>
<p>ὅρμησ' ἐς πόλεμον:  δοκέει δέ μοι ὧδε καὶ αὐτῷ </p>
<p>λώϊον ἔσσεσθαι:  νίκη δ' ἐπαμείβεται ἄνδρας. </p>
<p>ἀλλ' ἄγε νῦν ἐπίμεινον, Ἀρήϊα τεύχεα δύω:  </p>
<p>ἢ ἴθ', ἐγὼ δὲ μέτειμι:  κιχήσεσθαι δέ σ' ὀΐω. </p>
<p>ὣς φάτο, τὸν δ' οὔ τι προσέφη κορυθαίολος Ἕκτωρ:  </p>
<p>τὸν δ' Ἑλένη μύθοισι προσηύδα μειλιχίοισι:  </p>
<p>δᾶερ ἐμεῖο κυνὸς κακομηχάνου ὀκρυοέσσης, </p>
<p>ὥς μ' ὄφελ' ἤματι τῷ ὅτε με πρῶτον τέκε μήτηρ </p>
<p>οἴχεσθαι προφέρουσα κακὴ ἀνέμοιο θύελλα </p>
<p>εἰς ὄρος ἢ εἰς κῦμα πολυφλοίσβοιο θαλάσσης, </p>
<p>ἔνθά με κῦμ' ἀπόερσε πάρος τάδε ἔργα γενέσθαι. </p>
<p>αὐτὰρ ἐπεὶ τάδε γ' ὧδε θεοὶ κακὰ τεκμήραντο, </p>
<p>ἀνδρὸς ἔπειτ' ὤφελλον ἀμείνονος εἶναι ἄκοιτις, </p>
<p>ὃς ᾔδη νέμεσίν τε καὶ αἴσχεα πόλλ' ἀνθρώπων. </p>
<p>τούτῳ δ' οὔτ' ἂρ νῦν φρένες ἔμπεδοι οὔτ' ἄρ' ὀπίσσω </p>
<p>ἔσσονται:  τὼ καί μιν ἐπαυρήσεσθαι ὀΐω. </p>
<p>ἀλλ' ἄγε νῦν εἴσελθε καὶ ἕζεο τῷδ' ἐπὶ δίφρῳ </p>
<p>δᾶερ, ἐπεί σε μάλιστα πόνος φρένας ἀμφιβέβηκεν </p>
<p>εἵνεκ' ἐμεῖο κυνὸς καὶ Ἀλεξάνδρου ἕνεκ' ἄτης, </p>
<p>οἷσιν ἐπὶ Ζεὺς θῆκε κακὸν μόρον, ὡς καὶ ὀπίσσω </p>
<p>ἀνθρώποισι πελώμεθ' ἀοίδιμοι ἐσσομένοισι. </p>
<p>τὴν δ' ἠμείβετ' ἔπειτα μέγας κορυθαίολος Ἕκτωρ </p>
<p>μή με κάθιζ' Ἑλένη φιλέουσά περ:  οὐδέ με πείσεις: </p>
<p>ἤδη γάρ μοι θυμὸς ἐπέσσυται ὄφρ' ἐπαμύνω </p>
<p>Τρώεσσ', οἳ μέγ' ἐμεῖο ποθὴν ἀπεόντος ἔχουσιν. </p>
<p>ἀλλὰ σύ γ' ὄρνυθι τοῦτον, ἐπειγέσθω δὲ καὶ αὐτός, </p>
<p>ὥς κεν ἔμ' ἔντοσθεν πόλιος καταμάρψῃ ἐόντα. </p>
<p>καὶ γὰρ ἐγὼν οἶκον δὲ ἐλεύσομαι ὄφρα ἴδωμαι </p>
<p>οἰκῆας ἄλοχόν τε φίλην καὶ νήπιον υἱόν. </p>
<p>οὐ γὰρ οἶδ' εἰ ἔτι σφιν ὑπότροπος ἵξομαι αὖτις, </p>
<p>ἦ ἤδη μ' ὑπὸ χερσὶ θεοὶ δαμόωσιν Ἀχαιῶν. </p>
<p>ὣς ἄρα φωνήσας ἀπέβη κορυθαίολος Ἕκτωρ:  </p>
<p>αἶψα δ' ἔπειθ' ἵκανε δόμους εὖ ναιετάοντας, </p>
<p>οὐδ' εὗρ' Ἀνδρομάχην λευκώλενον ἐν μεγάροισιν, </p>
<p>ἀλλ' ἥ γε ξὺν παιδὶ καὶ ἀμφιπόλῳ ἐϋπέπλῳ </p>
<p>πύργῳ ἐφεστήκει γοόωσά τε μυρομένη τε. </p>
<p>Ἕκτωρ δ' ὡς οὐκ ἔνδον ἀμύμονα τέτμεν ἄκοιτιν </p>
<p>ἔστη ἐπ' οὐδὸν ἰών, μετὰ δὲ δμῳῇσιν ἔειπεν:  </p>
<p>εἰ δ' ἄγε μοι δμῳαὶ νημερτέα μυθήσασθε:  </p>
<p>πῇ ἔβη Ἀνδρομάχη λευκώλενος ἐκ μεγάροιο; </p>
<p>ἠέ πῃ ἐς γαλόων ἢ εἰνατέρων ἐϋπέπλων </p>
<p>ἢ ἐς Ἀθηναίης ἐξοίχεται, ἔνθά περ ἄλλαι </p>
<p>Τρῳαὶ ἐϋπλόκαμοι δεινὴν θεὸν ἱλάσκονται; </p>
<p>τὸν δ' αὖτ' ὀτρηρὴ ταμίη πρὸς μῦθον ἔειπεν:  </p>
<p>Ἕκτορ ἐπεὶ μάλ' ἄνωγας ἀληθέα μυθήσασθαι, </p>
<p>οὔτέ πῃ ἐς γαλόων οὔτ' εἰνατέρων ἐϋπέπλων </p>
<p>οὔτ' ἐς Ἀθηναίης ἐξοίχεται, ἔνθά περ ἄλλαι </p>
<p>Τρῳαὶ ἐϋπλόκαμοι δεινὴν θεὸν ἱλάσκονται, </p>
<p>ἀλλ' ἐπὶ πύργον ἔβη μέγαν Ἰλίου, οὕνεκ' ἄκουσε </p>
<p>τείρεσθαι Τρῶας, μέγα δὲ κράτος εἶναι Ἀχαιῶν. </p>
<p>ἣ μὲν δὴ πρὸς τεῖχος ἐπειγομένη ἀφικάνει </p>
<p>μαινομένῃ ἐϊκυῖα:  φέρει δ' ἅμα παῖδα τιθήνη. </p>
<p>ἦ ῥα γυνὴ ταμίη, ὃ δ' ἀπέσσυτο δώματος Ἕκτωρ </p>
<p>τὴν αὐτὴν ὁδὸν αὖτις ἐϋκτιμένας κατ' ἀγυιάς. </p>
<p>εὖτε πύλας ἵκανε διερχόμενος μέγα ἄστυ </p>
<p>Σκαιάς, τῇ ἄρ' ἔμελλε διεξίμεναι πεδίον δέ, </p>
<p>ἔνθ' ἄλοχος πολύδωρος ἐναντίη ἦλθε θέουσα </p>
<p>Ἀνδρομάχη θυγάτηρ μεγαλήτορος Ἠετίωνος </p>
<p>Ἠετίων ὃς ἔναιεν ὑπὸ Πλάκῳ ὑληέσσῃ </p>
<p>Θήβῃ Ὑποπλακίῃ Κιλίκεσσ' ἄνδρεσσιν ἀνάσσων:  </p>
<p>τοῦ περ δὴ θυγάτηρ ἔχεθ' Ἕκτορι χαλκοκορυστῇ. </p>
<p>ἥ οἱ ἔπειτ' ἤντησ', ἅμα δ' ἀμφίπολος κίεν αὐτῇ </p>
<p>παῖδ' ἐπὶ κόλπῳ ἔχουσ' ἀταλάφρονα νήπιον αὔτως </p>
<p>Ἑκτορίδην ἀγαπητὸν ἀλίγκιον ἀστέρι καλῷ, </p>
<p>τόν ῥ' Ἕκτωρ καλέεσκε Σκαμάνδριον, αὐτὰρ οἱ ἄλλοι </p>
<p>Ἀστυάνακτ':  οἶος γὰρ ἐρύετο Ἴλιον Ἕκτωρ. </p>
<p>ἤτοι ὃ μὲν μείδησεν ἰδὼν ἐς παῖδα σιωπῇ:  </p>
<p>Ἀνδρομάχη δέ οἱ ἄγχι παρίστατο δάκρυ χέουσα, </p>
<p>ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:  </p>
<p>δαιμόνιε φθίσει σε τὸ σὸν μένος, οὐδ' ἐλεαίρεις </p>
<p>παῖδά τε νηπίαχον καὶ ἔμ' ἄμμορον, ἣ τάχα χήρη </p>
<p>σεῦ ἔσομαι:  τάχα γάρ σε κατακτανέουσιν Ἀχαιοὶ </p>
<p>πάντες ἐφορμηθέντες: ἐμοὶ δέ κε κέρδιον εἴη </p>
<p>σεῦ ἀφαμαρτούσῃ χθόνα δύμεναι:  οὐ γὰρ ἔτ' ἄλλη </p>
<p>ἔσται θαλπωρὴ ἐπεὶ ἂν σύ γε πότμον ἐπίσπῃς </p>
<p>ἀλλ' ἄχε':  οὐδέ μοι ἔστι πατὴρ καὶ πότνια μήτηρ. </p>
<p>ἤτοι γὰρ πατέρ' ἁμὸν ἀπέκτανε δῖος Ἀχιλλεύς, </p>
<p>ἐκ δὲ πόλιν πέρσεν Κιλίκων εὖ ναιετάουσαν </p>
<p>Θήβην ὑψίπυλον:  κατὰ δ' ἔκτανεν Ἠετίωνα, </p>
<p>οὐδέ μιν ἐξενάριξε, σεβάσσατο γὰρ τό γε θυμῷ, </p>
<p>ἀλλ' ἄρα μιν κατέκηε σὺν ἔντεσι δαιδαλέοισιν </p>
<p>ἠδ' ἐπὶ σῆμ' ἔχεεν:  περὶ δὲ πτελέας ἐφύτευσαν </p>
<p>νύμφαι ὀρεστιάδες κοῦραι Διὸς αἰγιόχοιο. </p>
<p>οἳ δέ μοι ἑπτὰ κασίγνητοι ἔσαν ἐν μεγάροισιν </p>
<p>οἳ μὲν πάντες ἰῷ κίον ἤματι Ἄϊδος εἴσω:  </p>
<p>πάντας γὰρ κατέπεφνε ποδάρκης δῖος Ἀχιλλεὺς </p>
<p>βουσὶν ἐπ' εἰλιπόδεσσι καὶ ἀργεννῇς ὀΐεσσι. </p>
<p>μητέρα δ', ἣ βασίλευεν ὑπὸ Πλάκῳ ὑληέσσῃ, </p>
<p>τὴν ἐπεὶ ἂρ δεῦρ' ἤγαγ' ἅμ' ἄλλοισι κτεάτεσσιν, </p>
<p>ἂψ ὅ γε τὴν ἀπέλυσε λαβὼν ἀπερείσι' ἄποινα, </p>
<p>πατρὸς δ' ἐν μεγάροισι βάλ' Ἄρτεμις ἰοχέαιρα. </p>
<p>Ἕκτορ ἀτὰρ σύ μοί ἐσσι πατὴρ καὶ πότνια μήτηρ </p>
<p>ἠδὲ κασίγνητος, σὺ δέ μοι θαλερὸς παρακοίτης: </p>
<p>ἀλλ' ἄγε νῦν ἐλέαιρε καὶ αὐτοῦ μίμν' ἐπὶ πύργῳ, </p>
<p>μὴ παῖδ' ὀρφανικὸν θήῃς χήρην τε γυναῖκα:  </p>
<p>λαὸν δὲ στῆσον παρ' ἐρινεόν, ἔνθα μάλιστα </p>
<p>ἀμβατός ἐστι πόλις καὶ ἐπίδρομον ἔπλετο τεῖχος. </p>
<p>τρὶς γὰρ τῇ γ' ἐλθόντες ἐπειρήσανθ' οἱ ἄριστοι </p>
<p>ἀμφ' Αἴαντε δύω καὶ ἀγακλυτὸν Ἰδομενῆα </p>
<p>ἠδ' ἀμφ' Ἀτρεΐδας καὶ Τυδέος ἄλκιμον υἱόν:  </p>
<p>ἤ πού τίς σφιν ἔνισπε θεοπροπίων ἐῢ εἰδώς, </p>
<p>ἤ νυ καὶ αὐτῶν θυμὸς ἐποτρύνει καὶ ἀνώγει. </p>
<p>τὴν δ' αὖτε προσέειπε μέγας κορυθαίολος Ἕκτωρ:  </p>
<p>ἦ καὶ ἐμοὶ τάδε πάντα μέλει γύναι:  ἀλλὰ μάλ' αἰνῶς </p>
<p>αἰδέομαι Τρῶας καὶ Τρῳάδας ἑλκεσιπέπλους, </p>
<p>αἴ κε κακὸς ὣς νόσφιν ἀλυσκάζω πολέμοιο:  </p>
<p>οὐδέ με θυμὸς ἄνωγεν, ἐπεὶ μάθον ἔμμεναι ἐσθλὸς </p>
<p>αἰεὶ καὶ πρώτοισι μετὰ Τρώεσσι μάχεσθαι </p>
<p>ἀρνύμενος πατρός τε μέγα κλέος ἠδ' ἐμὸν αὐτοῦ. </p>
<p>εὖ γὰρ ἐγὼ τόδε οἶδα κατὰ φρένα καὶ κατὰ θυμόν:  </p>
<p>ἔσσεται ἦμαρ ὅτ' ἄν ποτ' ὀλώλῃ Ἴλιος ἱρὴ </p>
<p>καὶ Πρίαμος καὶ λαὸς ἐϋμμελίω Πριάμοιο. </p>
<p>ἀλλ' οὔ μοι Τρώων τόσσον μέλει ἄλγος ὀπίσσω, </p>
<p>οὔτ' αὐτῆς Ἑκάβης οὔτε Πριάμοιο ἄνακτος </p>
<p>οὔτε κασιγνήτων, οἵ κεν πολέες τε καὶ ἐσθλοὶ </p>
<p>ἐν κονίῃσι πέσοιεν ὑπ' ἀνδράσι δυσμενέεσσιν, </p>
<p>ὅσσον σεῦ, ὅτε κέν τις Ἀχαιῶν χαλκοχιτώνων </p>
<p>δακρυόεσσαν ἄγηται ἐλεύθερον ἦμαρ ἀπούρας: </p>
<p>καί κεν ἐν Ἄργει ἐοῦσα πρὸς ἄλλης ἱστὸν ὑφαίνοις, </p>
<p>καί κεν ὕδωρ φορέοις Μεσσηΐδος ἢ Ὑπερείης </p>
<p>πόλλ' ἀεκαζομένη, κρατερὴ δ' ἐπικείσετ' ἀνάγκη:  </p>
<p>καί ποτέ τις εἴπῃσιν ἰδὼν κατὰ δάκρυ χέουσαν:  </p>
<p>Ἕκτορος ἥδε γυνὴ ὃς ἀριστεύεσκε μάχεσθαι </p>
<p>Τρώων ἱπποδάμων ὅτε Ἴλιον ἀμφεμάχοντο. </p>
<p>ὥς ποτέ τις ἐρέει:  σοὶ δ' αὖ νέον ἔσσεται ἄλγος </p>
<p>χήτεϊ τοιοῦδ' ἀνδρὸς ἀμύνειν δούλιον ἦμαρ. </p>
<p>ἀλλά με τεθνηῶτα χυτὴ κατὰ γαῖα καλύπτοι </p>
<p>πρίν γέ τι σῆς τε βοῆς σοῦ θ' ἑλκηθμοῖο πυθέσθαι. </p>
<p>ὣς εἰπὼν οὗ παιδὸς ὀρέξατο φαίδιμος Ἕκτωρ:  </p>
<p>ἂψ δ' ὃ πάϊς πρὸς κόλπον ἐϋζώνοιο τιθήνης </p>
<p>ἐκλίνθη ἰάχων πατρὸς φίλου ὄψιν ἀτυχθεὶς </p>
<p>ταρβήσας χαλκόν τε ἰδὲ λόφον ἱππιοχαίτην, </p>
<p>δεινὸν ἀπ' ἀκροτάτης κόρυθος νεύοντα νοήσας. </p>
<p>ἐκ δ' ἐγέλασσε πατήρ τε φίλος καὶ πότνια μήτηρ:  </p>
<p>αὐτίκ' ἀπὸ κρατὸς κόρυθ' εἵλετο φαίδιμος Ἕκτωρ, </p>
<p>καὶ τὴν μὲν κατέθηκεν ἐπὶ χθονὶ παμφανόωσαν:  </p>
<p>αὐτὰρ ὅ γ' ὃν φίλον υἱὸν ἐπεὶ κύσε πῆλέ τε χερσὶν </p>
<p>εἶπε δ' ἐπευξάμενος Διί τ' ἄλλοισίν τε θεοῖσι:  </p>
<p>Ζεῦ ἄλλοι τε θεοὶ δότε δὴ καὶ τόνδε γενέσθαι </p>
<p>παῖδ' ἐμὸν ὡς καὶ ἐγώ περ ἀριπρεπέα Τρώεσσιν, </p>
<p>ὧδε βίην τ' ἀγαθόν, καὶ Ἰλίου ἶφι ἀνάσσειν:  </p>
<p>καί ποτέ τις εἴποι πατρός γ' ὅδε πολλὸν ἀμείνων </p>
<p>ἐκ πολέμου ἀνιόντα:  φέροι δ' ἔναρα βροτόεντα </p>
<p>κτείνας δήϊον ἄνδρα, χαρείη δὲ φρένα μήτηρ. </p>
<p>ὣς εἰπὼν ἀλόχοιο φίλης ἐν χερσὶν ἔθηκε </p>
<p>παῖδ' ἑόν:  ἣ δ' ἄρα μιν κηώδεϊ δέξατο κόλπῳ </p>
<p>δακρυόεν γελάσασα:  πόσις δ' ἐλέησε νοήσας, </p>
<p>χειρί τέ μιν κατέρεξεν ἔπος τ' ἔφατ' ἔκ τ' ὀνόμαζε:  </p>
<p>δαιμονίη μή μοί τι λίην ἀκαχίζεο θυμῷ:  </p>
<p>οὐ γάρ τίς μ' ὑπὲρ αἶσαν ἀνὴρ Ἄϊδι προϊάψει:  </p>
<p>μοῖραν δ' οὔ τινά φημι πεφυγμένον ἔμμεναι ἀνδρῶν, </p>
<p>οὐ κακὸν οὐδὲ μὲν ἐσθλόν, ἐπὴν τὰ πρῶτα γένηται. </p>
<p>ἀλλ' εἰς οἶκον ἰοῦσα τὰ σ' αὐτῆς ἔργα κόμιζε </p>
<p>ἱστόν τ' ἠλακάτην τε, καὶ ἀμφιπόλοισι κέλευε </p>
<p>ἔργον ἐποίχεσθαι:  πόλεμος δ' ἄνδρεσσι μελήσει </p>
<p>πᾶσι, μάλιστα δ' ἐμοί, τοὶ Ἰλίῳ ἐγγεγάασιν. </p>
<p>ὣς ἄρα φωνήσας κόρυθ' εἵλετο φαίδιμος Ἕκτωρ </p>
<p>ἵππουριν:  ἄλοχος δὲ φίλη οἶκον δὲ βεβήκει </p>
<p>ἐντροπαλιζομένη, θαλερὸν κατὰ δάκρυ χέουσα. </p>
<p>αἶψα δ' ἔπειθ' ἵκανε δόμους εὖ ναιετάοντας </p>
<p>Ἕκτορος ἀνδροφόνοιο, κιχήσατο δ' ἔνδοθι πολλὰς </p>
<p>ἀμφιπόλους, τῇσιν δὲ γόον πάσῃσιν ἐνῶρσεν. </p>
<p>αἳ μὲν ἔτι ζωὸν γόον Ἕκτορα ᾧ ἐνὶ οἴκῳ:  </p>
<p>οὐ γάρ μιν ἔτ' ἔφαντο ὑπότροπον ἐκ πολέμοιο </p>
<p>ἵξεσθαι προφυγόντα μένος καὶ χεῖρας Ἀχαιῶν. </p>
<p>οὐδὲ Πάρις δήθυνεν ἐν ὑψηλοῖσι δόμοισιν, </p>
<p>ἀλλ' ὅ γ', ἐπεὶ κατέδυ κλυτὰ τεύχεα ποικίλα χαλκῷ, </p>
<p>σεύατ' ἔπειτ' ἀνὰ ἄστυ ποσὶ κραιπνοῖσι πεποιθώς. </p>
<p>ὡς δ' ὅτε τις στατὸς ἵππος ἀκοστήσας ἐπὶ φάτνῃ </p>
<p>δεσμὸν ἀπορρήξας θείῃ πεδίοιο κροαίνων </p>
<p>εἰωθὼς λούεσθαι ἐϋρρεῖος ποταμοῖο </p>
<p>κυδιόων:  ὑψοῦ δὲ κάρη ἔχει, ἀμφὶ δὲ χαῖται </p>
<p>ὤμοις ἀΐσσονται:  ὃ δ' ἀγλαΐηφι πεποιθὼς </p>
<p>ῥίμφά ἑ γοῦνα φέρει μετά τ' ἤθεα καὶ νομὸν ἵππων:  </p>
<p>ὣς υἱὸς Πριάμοιο Πάρις κατὰ Περγάμου ἄκρης </p>
<p>τεύχεσι παμφαίνων ὥς τ' ἠλέκτωρ ἐβεβήκει </p>
<p>καγχαλόων, ταχέες δὲ πόδες φέρον:  αἶψα δ' ἔπειτα </p>
<p>Ἕκτορα δῖον ἔτετμεν ἀδελφεὸν εὖτ' ἄρ' ἔμελλε </p>
<p>στρέψεσθ' ἐκ χώρης ὅθι ᾗ ὀάριζε γυναικί. </p>
<p>τὸν πρότερος προσέειπεν Ἀλέξανδρος θεοειδής: </p>
<p>ἠθεῖ' ἦ μάλα δή σε καὶ ἐσσύμενον κατερύκω </p>
<p>δηθύνων, οὐδ' ἦλθον ἐναίσιμον ὡς ἐκέλευες; </p>
<p>τὸν δ' ἀπαμειβόμενος προσέφη κορυθαίολος Ἕκτωρ:  </p>
<p>δαιμόνι' οὐκ ἄν τίς τοι ἀνὴρ ὃς ἐναίσιμος εἴη </p>
<p>ἔργον ἀτιμήσειε μάχης, ἐπεὶ ἄλκιμός ἐσσι:  </p>
<p>ἀλλὰ ἑκὼν μεθιεῖς τε καὶ οὐκ ἐθέλεις: τὸ δ' ἐμὸν κῆρ </p>
<p>ἄχνυται ἐν θυμῷ, ὅθ' ὑπὲρ σέθεν αἴσχε' ἀκούω </p>
<p>πρὸς Τρώων, οἳ ἔχουσι πολὺν πόνον εἵνεκα σεῖο. </p>
<p>ἀλλ' ἴομεν:  τὰ δ' ὄπισθεν ἀρεσσόμεθ', αἴ κέ ποθι Ζεὺς </p>
<p>δώῃ ἐπουρανίοισι θεοῖς αἰειγενέτῃσι </p>
<p>κρητῆρα στήσασθαι ἐλεύθερον ἐν μεγάροισιν </p>
<p>ἐκ Τροίης ἐλάσαντας ἐϋκνήμιδας Ἀχαιούς. </p></div1>
<div1 lines="482" n="7">
<p>ὣς εἰπὼν πυλέων ἐξέσσυτο φαίδιμος Ἕκτωρ, </p>
<p>τῷ δ' ἅμ' Ἀλέξανδρος κί' ἀδελφεός: ἐν δ' ἄρα θυμῷ </p>
<p>ἀμφότεροι μέμασαν πολεμίζειν ἠδὲ μάχεσθαι. </p>
<p>ὡς δὲ θεὸς ναύτῃσιν ἐελδομένοισιν ἔδωκεν </p>
<p>οὖρον, ἐπεί κε κάμωσιν ἐϋξέστῃς ἐλάτῃσι </p>
<p>πόντον ἐλαύνοντες, καμάτῳ δ' ὑπὸ γυῖα λέλυνται, </p>
<p>ὣς ἄρα τὼ Τρώεσσιν ἐελδομένοισι φανήτην. </p>
<p>ἔνθ' ἑλέτην ὃ μὲν υἱὸν Ἀρηϊθόοιο ἄνακτος </p>
<p>Ἄρνῃ ναιετάοντα Μενέσθιον, ὃν κορυνήτης </p>
<p>γείνατ' Ἀρηΐθοος καὶ Φυλομέδουσα βοῶπις: </p>
<p>Ἕκτωρ δ' Ἠϊονῆα βάλ' ἔγχεϊ ὀξυόεντι </p>
<p>αὐχέν' ὑπὸ στεφάνης εὐχάλκου, λύντο δὲ γυῖα. </p>
<p>Γλαῦκος δ' Ἱππολόχοιο πάϊς Λυκίων ἀγὸς ἀνδρῶν </p>
<p>Ἰφίνοον βάλε δουρὶ κατὰ κρατερὴν ὑσμίνην </p>
<p>Δεξιάδην ἵππων ἐπιάλμενον ὠκειάων </p>
<p>ὦμον:  ὃ δ' ἐξ ἵππων χαμάδις πέσε, λύντο δὲ γυῖα. </p>
<p>τοὺς δ' ὡς οὖν ἐνόησε θεὰ γλαυκῶπις Ἀθήνη </p>
<p>Ἀργείους ὀλέκοντας ἐνὶ κρατερῇ ὑσμίνῃ, </p>
<p>βῆ ῥα κατ' Οὐλύμποιο καρήνων ἀΐξασα </p>
<p>Ἴλιον εἰς ἱερήν:  τῇ δ' ἀντίος ὄρνυτ' Ἀπόλλων </p>
<p>Περγάμου ἐκκατιδών, Τρώεσσι δὲ βούλετο νίκην:  </p>
<p>ἀλλήλοισι δὲ τώ γε συναντέσθην παρὰ φηγῷ. </p>
<p>τὴν πρότερος προσέειπεν ἄναξ Διὸς υἱὸς Ἀπόλλων:  </p>
<p>τίπτε σὺ δ' αὖ μεμαυῖα Διὸς θύγατερ μεγάλοιο </p>
<p>ἦλθες ἀπ' Οὐλύμποιο, μέγας δέ σε θυμὸς ἀνῆκεν; </p>
<p>ἦ ἵνα δὴ Δαναοῖσι μάχης ἑτεραλκέα νίκην </p>
<p>δῷς; ἐπεὶ οὔ τι Τρῶας ἀπολλυμένους ἐλεαίρεις. </p>
<p>ἀλλ' εἴ μοί τι πίθοιο τό κεν πολὺ κέρδιον εἴη:  </p>
<p>νῦν μὲν παύσωμεν πόλεμον καὶ δηϊοτῆτα </p>
<p>σήμερον:  ὕστερον αὖτε μαχήσοντ' εἰς ὅ κε τέκμωρ </p>
<p>Ἰλίου εὕρωσιν, ἐπεὶ ὣς φίλον ἔπλετο θυμῷ </p>
<p>ὑμῖν ἀθανάτῃσι, διαπραθέειν τόδε ἄστυ. </p>
<p>τὸν δ' αὖτε προσέειπε θεὰ γλαυκῶπις Ἀθήνη:  </p>
<p>ὧδ' ἔστω ἑκάεργε:  τὰ γὰρ φρονέουσα καὶ αὐτὴ </p>
<p>ἦλθον ἀπ' Οὐλύμποιο μετὰ Τρῶας καὶ Ἀχαιούς. </p>
<p>ἀλλ' ἄγε πῶς μέμονας πόλεμον καταπαυσέμεν ἀνδρῶν; </p>
<p>τὴν δ' αὖτε προσέειπεν ἄναξ Διὸς υἱὸς Ἀπόλλων:  </p>
<p>Ἕκτορος ὄρσωμεν κρατερὸν μένος ἱπποδάμοιο, </p>
<p>ἤν τινά που Δαναῶν προκαλέσσεται οἰόθεν οἶος </p>
<p>ἀντίβιον μαχέσασθαι ἐν αἰνῇ δηϊοτῆτι, </p>
<p>οἳ δέ κ' ἀγασσάμενοι χαλκοκνήμιδες Ἀχαιοὶ </p>
<p>οἶον ἐπόρσειαν πολεμίζειν Ἕκτορι δίῳ. </p>
<p>ὣς ἔφατ', οὐδ' ἀπίθησε θεὰ γλαυκῶπις Ἀθήνη. </p>
<p>τῶν δ' Ἕλενος Πριάμοιο φίλος παῖς σύνθετο θυμῷ </p>
<p>βουλήν, ἥ ῥα θεοῖσιν ἐφήνδανε μητιόωσι:  </p>
<p>στῆ δὲ παρ' Ἕκτορ' ἰὼν καί μιν πρὸς μῦθον ἔειπεν:  </p>
<p>Ἕκτορ υἱὲ Πριάμοιο Διὶ μῆτιν ἀτάλαντε </p>
<p>ἦ ῥά νύ μοί τι πίθοιο, κασίγνητος δέ τοί εἰμι:  </p>
<p>ἄλλους μὲν κάθισον Τρῶας καὶ πάντας Ἀχαιούς, </p>
<p>αὐτὸς δὲ προκάλεσσαι Ἀχαιῶν ὅς τις ἄριστος </p>
<p>ἀντίβιον μαχέσασθαι ἐν αἰνῇ δηϊοτῆτι:  </p>
<p>οὐ γάρ πώ τοι μοῖρα θανεῖν καὶ πότμον ἐπισπεῖν:  </p>
<p>ὣς γὰρ ἐγὼ ὄπ' ἄκουσα θεῶν αἰειγενετάων. </p>
<p>ὣς ἔφαθ', Ἕκτωρ δ' αὖτε χάρη μέγα μῦθον ἀκούσας, </p>
<p>καί ῥ' ἐς μέσσον ἰὼν Τρώων ἀνέεργε φάλαγγας, </p>
<p>μέσσου δουρὸς ἑλών:  οἳ δ' ἱδρύνθησαν ἅπαντες. </p>
<p>κὰδ δ' Ἀγαμέμνων εἷσεν ἐϋκνήμιδας Ἀχαιούς: </p>
<p>κὰδ δ' ἄρ' Ἀθηναίη τε καὶ ἀργυρότοξος Ἀπόλλων </p>
<p>ἑζέσθην ὄρνισιν ἐοικότες αἰγυπιοῖσι </p>
<p>φηγῷ ἐφ' ὑψηλῇ πατρὸς Διὸς αἰγιόχοιο </p>
<p>ἀνδράσι τερπόμενοι:  τῶν δὲ στίχες εἵατο πυκναὶ </p>
<p>ἀσπίσι καὶ κορύθεσσι καὶ ἔγχεσι πεφρικυῖαι. </p>
<p>οἵη δὲ Ζεφύροιο ἐχεύατο πόντον ἔπι φρὶξ </p>
<p>ὀρνυμένοιο νέον, μελάνει δέ τε πόντος ὑπ' αὐτῆς, </p>
<p>τοῖαι ἄρα στίχες εἵατ' Ἀχαιῶν τε Τρώων τε </p>
<p>ἐν πεδίῳ:  Ἕκτωρ δὲ μετ' ἀμφοτέροισιν ἔειπε:  </p>
<p>κέκλυτέ μευ Τρῶες καὶ ἐϋκνήμιδες Ἀχαιοὶ </p>
<p>ὄφρ' εἴπω τά με θυμὸς ἐνὶ στήθεσσι κελεύει. </p>
<p>ὅρκια μὲν Κρονίδης ὑψίζυγος οὐκ ἐτέλεσσεν, </p>
<p>ἀλλὰ κακὰ φρονέων τεκμαίρεται ἀμφοτέροισιν </p>
<p>εἰς ὅ κεν ἢ ὑμεῖς Τροίην εὔπυργον ἕλητε </p>
<p>ἢ αὐτοὶ παρὰ νηυσὶ δαμείετε ποντοπόροισιν. </p>
<p>ὑμῖν δ' ἐν γὰρ ἔασιν ἀριστῆες Παναχαιῶν:  </p>
<p>τῶν νῦν ὅν τινα θυμὸς ἐμοὶ μαχέσασθαι ἀνώγει </p>
<p>δεῦρ' ἴτω ἐκ πάντων πρόμος ἔμμεναι Ἕκτορι δίῳ. </p>
<p>ὧδε δὲ μυθέομαι, Ζεὺς δ' ἄμμ' ἐπιμάρτυρος ἔστω:  </p>
<p>εἰ μέν κεν ἐμὲ κεῖνος ἕλῃ ταναήκεϊ χαλκῷ, </p>
<p>τεύχεα συλήσας φερέτω κοίλας ἐπὶ νῆας, </p>
<p>σῶμα δὲ οἴκαδ' ἐμὸν δόμεναι πάλιν, ὄφρα πυρός με </p>
<p>Τρῶες καὶ Τρώων ἄλοχοι λελάχωσι θανόντα. </p>
<p>εἰ δέ κ' ἐγὼ τὸν ἕλω, δώῃ δέ μοι εὖχος Ἀπόλλων, </p>
<p>τεύχεα σύλησας οἴσω προτὶ Ἴλιον ἱρήν, </p>
<p>καὶ κρεμόω προτὶ νηὸν Ἀπόλλωνος ἑκάτοιο, </p>
<p>τὸν δὲ νέκυν ἐπὶ νῆας ἐϋσσέλμους ἀποδώσω, </p>
<p>ὄφρά ἑ ταρχύσωσι κάρη κομόωντες Ἀχαιοί, </p>
<p>σῆμά τέ οἱ χεύωσιν ἐπὶ πλατεῖ Ἑλλησπόντῳ. </p>
<p>καί ποτέ τις εἴπῃσι καὶ ὀψιγόνων ἀνθρώπων </p>
<p>νηῒ πολυκλήϊδι πλέων ἐπὶ οἴνοπα πόντον:  </p>
<p>ἀνδρὸς μὲν τόδε σῆμα πάλαι κατατεθνηῶτος, </p>
<p>ὅν ποτ' ἀριστεύοντα κατέκτανε φαίδιμος Ἕκτωρ. </p>
<p>ὥς ποτέ τις ἐρέει:  τὸ δ' ἐμὸν κλέος οὔ ποτ' ὀλεῖται. </p>
<p>ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ:  </p>
<p>αἴδεσθεν μὲν ἀνήνασθαι, δεῖσαν δ' ὑποδέχθαι:  </p>
<p>ὀψὲ δὲ δὴ Μενέλαος ἀνίστατο καὶ μετέειπε </p>
<p>νείκει ὀνειδίζων, μέγα δὲ στεναχίζετο θυμῷ:  </p>
<p>ὤ μοι ἀπειλητῆρες Ἀχαιΐδες οὐκέτ' Ἀχαιοί:  </p>
<p>ἦ μὲν δὴ λώβη τάδε γ' ἔσσεται αἰνόθεν αἰνῶς </p>
<p>εἰ μή τις Δαναῶν νῦν Ἕκτορος ἀντίος εἶσιν. </p>
<p>ἀλλ' ὑμεῖς μὲν πάντες ὕδωρ καὶ γαῖα γένοισθε </p>
<p>ἥμενοι αὖθι ἕκαστοι ἀκήριοι ἀκλεὲς αὔτως: </p>
<p>τῷδε δ' ἐγὼν αὐτὸς θωρήξομαι:  αὐτὰρ ὕπερθε </p>
<p>νίκης πείρατ' ἔχονται ἐν ἀθανάτοισι θεοῖσιν. </p>
<p>ὣς ἄρα φωνήσας κατεδύσετο τεύχεα καλά. </p>
<p>ἔνθά κέ τοι Μενέλαε φάνη βιότοιο τελευτὴ </p>
<p>Ἕκτορος ἐν παλάμῃσιν, ἐπεὶ πολὺ φέρτερος ἦεν, </p>
<p>εἰ μὴ ἀναΐξαντες ἕλον βασιλῆες Ἀχαιῶν, </p>
<p>αὐτός τ' Ἀτρεΐδης εὐρὺ κρείων Ἀγαμέμνων </p>
<p>δεξιτερῆς ἕλε χειρὸς ἔπος τ' ἔφατ' ἔκ τ' ὀνόμαζεν:  </p>
<p>ἀφραίνεις Μενέλαε διοτρεφές, οὐδέ τί σε χρὴ </p>
<p>ταύτης ἀφροσύνης: ἀνὰ δὲ σχέο κηδόμενός περ, </p>
<p>μηδ' ἔθελ' ἐξ ἔριδος σεῦ ἀμείνονι φωτὶ μάχεσθαι </p>
<p>Ἕκτορι Πριαμίδῃ, τόν τε στυγέουσι καὶ ἄλλοι. </p>
<p>καὶ δ' Ἀχιλεὺς τούτῳ γε μάχῃ ἔνι κυδιανείρῃ </p>
<p>ἔρριγ' ἀντιβολῆσαι, ὅ περ σέο πολλὸν ἀμείνων. </p>
<p>ἀλλὰ σὺ μὲν νῦν ἵζευ ἰὼν μετὰ ἔθνος ἑταίρων, </p>
<p>τούτῳ δὲ πρόμον ἄλλον ἀναστήσουσιν Ἀχαιοί. </p>
<p>εἴ περ ἀδειής τ' ἐστὶ καὶ εἰ μόθου ἔστ' ἀκόρητος, </p>
<p>φημί μιν ἀσπασίως γόνυ κάμψειν, αἴ κε φύγῃσι </p>
<p>δηΐου ἐκ πολέμοιο καὶ αἰνῆς δηϊοτῆτος. </p>
<p>ὣς εἰπὼν παρέπεισεν ἀδελφειοῦ φρένας ἥρως </p>
<p>αἴσιμα παρειπών, ὃ δ' ἐπείθετο:  τοῦ μὲν ἔπειτα </p>
<p>γηθόσυνοι θεράποντες ἀπ' ὤμων τεύχε' ἕλοντο:  </p>
<p>Νέστωρ δ' Ἀργείοισιν ἀνίστατο καὶ μετέειπεν:  </p>
<p>ὢ πόποι ἦ μέγα πένθος Ἀχαιΐδα γαῖαν ἱκάνει. </p>
<p>ἦ κε μέγ' οἰμώξειε γέρων ἱππηλάτα Πηλεὺς </p>
<p>ἐσθλὸς Μυρμιδόνων βουληφόρος ἠδ' ἀγορητής, </p>
<p>ὅς ποτέ μ' εἰρόμενος μέγ' ἐγήθεεν ᾧ ἐνὶ οἴκῳ </p>
<p>πάντων Ἀργείων ἐρέων γενεήν τε τόκον τε. </p>
<p>τοὺς νῦν εἰ πτώσσοντας ὑφ' Ἕκτορι πάντας ἀκούσαι, </p>
<p>πολλά κεν ἀθανάτοισι φίλας ἀνὰ χεῖρας ἀείραι </p>
<p>θυμὸν ἀπὸ μελέων δῦναι δόμον Ἄϊδος εἴσω. </p>
<p>αἲ γὰρ Ζεῦ τε πάτερ καὶ Ἀθηναίη καὶ Ἄπολλον </p>
<p>ἡβῷμ' ὡς ὅτ' ἐπ' ὠκυρόῳ Κελάδοντι μάχοντο </p>
<p>ἀγρόμενοι Πύλιοί τε καὶ Ἀρκάδες ἐγχεσίμωροι </p>
<p>Φειᾶς πὰρ τείχεσσιν Ἰαρδάνου ἀμφὶ ῥέεθρα. </p>
<p>τοῖσι δ' Ἐρευθαλίων πρόμος ἵστατο ἰσόθεος φὼς </p>
<p>τεύχε' ἔχων ὤμοισιν Ἀρηϊθόοιο ἄνακτος </p>
<p>δίου Ἀρηϊθόου, τὸν ἐπίκλησιν κορυνήτην </p>
<p>ἄνδρες κίκλησκον καλλίζωνοί τε γυναῖκες </p>
<p>οὕνεκ' ἄρ' οὐ τόξοισι μαχέσκετο δουρί τε μακρῷ, </p>
<p>ἀλλὰ σιδηρείῃ κορύνῃ ῥήγνυσκε φάλαγγας. </p>
<p>τὸν Λυκόοργος ἔπεφνε δόλῳ, οὔ τι κράτεΐ γε, </p>
<p>στεινωπῷ ἐν ὁδῷ ὅθ' ἄρ' οὐ κορύνη οἱ ὄλεθρον </p>
<p>χραῖσμε σιδηρείη:  πρὶν γὰρ Λυκόοργος ὑποφθὰς </p>
<p>δουρὶ μέσον περόνησεν, ὃ δ' ὕπτιος οὔδει ἐρείσθη:  </p>
<p>τεύχεα δ' ἐξενάριξε, τά οἱ πόρε χάλκεος Ἄρης. </p>
<p>καὶ τὰ μὲν αὐτὸς ἔπειτα φόρει μετὰ μῶλον Ἄρηος: </p>
<p>αὐτὰρ ἐπεὶ Λυκόοργος ἐνὶ μεγάροισιν ἐγήρα, </p>
<p>δῶκε δ' Ἐρευθαλίωνι φίλῳ θεράποντι φορῆναι:  </p>
<p>τοῦ ὅ γε τεύχε' ἔχων προκαλίζετο πάντας ἀρίστους. </p>
<p>οἳ δὲ μάλ' ἐτρόμεον καὶ ἐδείδισαν, οὐδέ τις ἔτλη:  </p>
<p>ἀλλ' ἐμὲ θυμὸς ἀνῆκε πολυτλήμων πολεμίζειν </p>
<p>θάρσεϊ ᾧ:  γενεῇ δὲ νεώτατος ἔσκον ἁπάντων:  </p>
<p>καὶ μαχόμην οἱ ἐγώ, δῶκεν δέ μοι εὖχος Ἀθήνη. </p>
<p>τὸν δὴ μήκιστον καὶ κάρτιστον κτάνον ἄνδρα:  </p>
<p>πολλὸς γάρ τις ἔκειτο παρήορος ἔνθα καὶ ἔνθα. </p>
<p>εἴθ' ὣς ἡβώοιμι, βίη δέ μοι ἔμπεδος εἴη:  </p>
<p>τώ κε τάχ' ἀντήσειε μάχης κορυθαίολος Ἕκτωρ. </p>
<p>ὑμέων δ' οἵ περ ἔασιν ἀριστῆες Παναχαιῶν </p>
<p>οὐδ' οἳ προφρονέως μέμαθ' Ἕκτορος ἀντίον ἐλθεῖν. </p>
<p>ὣς νείκεσσ' ὃ γέρων, οἳ δ' ἐννέα πάντες ἀνέσταν. </p>
<p>ὦρτο πολὺ πρῶτος μὲν ἄναξ ἀνδρῶν Ἀγαμέμνων, </p>
<p>τῷ δ' ἐπὶ Τυδεΐδης ὦρτο κρατερὸς Διομήδης, </p>
<p>τοῖσι δ' ἐπ' Αἴαντες θοῦριν ἐπιειμένοι ἀλκήν, </p>
<p>τοῖσι δ' ἐπ' Ἰδομενεὺς καὶ ὀπάων Ἰδομενῆος </p>
<p>Μηριόνης ἀτάλαντος Ἐνυαλίῳ ἀνδρειφόντῃ, </p>
<p>τοῖσι δ' ἐπ' Εὐρύπυλος Εὐαίμονος ἀγλαὸς υἱός, </p>
<p>ἂν δὲ Θόας Ἀνδραιμονίδης καὶ δῖος Ὀδυσσεύς: </p>
<p>πάντες ἄρ' οἵ γ' ἔθελον πολεμίζειν Ἕκτορι δίῳ. </p>
<p>τοῖς δ' αὖτις μετέειπε Γερήνιος ἱππότα Νέστωρ:  </p>
<p>κλήρῳ νῦν πεπάλασθε διαμπερὲς ὅς κε λάχῃσιν:  </p>
<p>οὗτος γὰρ δὴ ὀνήσει ἐϋκνήμιδας Ἀχαιούς, </p>
<p>καὶ δ' αὐτὸς ὃν θυμὸν ὀνήσεται αἴ κε φύγῃσι </p>
<p>δηΐου ἐκ πολέμοιο καὶ αἰνῆς δηϊοτῆτος. </p>
<p>ὣς ἔφαθ', οἳ δὲ κλῆρον ἐσημήναντο ἕκαστος, </p>
<p>ἐν δ' ἔβαλον κυνέῃ Ἀγαμέμνονος Ἀτρεΐδαο. </p>
<p>λαοὶ δ' ἠρήσαντο, θεοῖσι δὲ χεῖρας ἀνέσχον:  </p>
<p>ὧδε δέ τις εἴπεσκεν ἰδὼν εἰς οὐρανὸν εὐρύν:  </p>
<p>Ζεῦ πάτερ ἢ Αἴαντα λαχεῖν, ἢ Τυδέος υἱόν, </p>
<p>ἢ αὐτὸν βασιλῆα πολυχρύσοιο Μυκήνης. </p>
<p>ὣς ἄρ' ἔφαν, πάλλεν δὲ Γερήνιος ἱππότα Νέστωρ, </p>
<p>ἐκ δ' ἔθορε κλῆρος κυνέης ὃν ἄρ' ἤθελον αὐτοὶ </p>
<p>Αἴαντος: κῆρυξ δὲ φέρων ἀν' ὅμιλον ἁπάντῃ </p>
<p>δεῖξ' ἐνδέξια πᾶσιν ἀριστήεσσιν Ἀχαιῶν. </p>
<p>οἳ δ' οὐ γιγνώσκοντες ἀπηνήναντο ἕκαστος. </p>
<p>ἀλλ' ὅτε δὴ τὸν ἵκανε φέρων ἀν' ὅμιλον ἁπάντῃ </p>
<p>ὅς μιν ἐπιγράψας κυνέῃ βάλε φαίδιμος Αἴας, </p>
<p>ἤτοι ὑπέσχεθε χεῖρ', ὃ δ' ἄρ' ἔμβαλεν ἄγχι παραστάς, </p>
<p>γνῶ δὲ κλήρου σῆμα ἰδών, γήθησε δὲ θυμῷ. </p>
<p>τὸν μὲν πὰρ πόδ' ἑὸν χαμάδις βάλε φώνησέν τε:  </p>
<p>ὦ φίλοι ἤτοι κλῆρος ἐμός, χαίρω δὲ καὶ αὐτὸς </p>
<p>θυμῷ, ἐπεὶ δοκέω νικησέμεν Ἕκτορα δῖον. </p>
<p>ἀλλ' ἄγετ' ὄφρ' ἂν ἐγὼ πολεμήϊα τεύχεα δύω, </p>
<p>τόφρ' ὑμεῖς εὔχεσθε Διὶ Κρονίωνι ἄνακτι </p>
<p>σιγῇ ἐφ' ὑμείων ἵνα μὴ Τρῶές γε πύθωνται, </p>
<p>ἠὲ καὶ ἀμφαδίην, ἐπεὶ οὔ τινα δείδιμεν ἔμπης: </p>
<p>οὐ γάρ τίς με βίῃ γε ἑκὼν ἀέκοντα δίηται </p>
<p>οὐδέ τι ἰδρείῃ, ἐπεὶ οὐδ' ἐμὲ νήϊδά γ' οὕτως </p>
<p>ἔλπομαι ἐν Σαλαμῖνι γενέσθαι τε τραφέμεν τε. </p>
<p>ὣς ἔφαθ', οἳ δ' εὔχοντο Διὶ Κρονίωνι ἄνακτι:  </p>
<p>ὧδε δέ τις εἴπεσκεν ἰδὼν εἰς οὐρανὸν εὐρύν:  </p>
<p>Ζεῦ πάτερ Ἴδηθεν μεδέων κύδιστε μέγιστε </p>
<p>δὸς νίκην Αἴαντι καὶ ἀγλαὸν εὖχος ἀρέσθαι:  </p>
<p>εἰ δὲ καὶ Ἕκτορά περ φιλέεις καὶ κήδεαι αὐτοῦ, </p>
<p>ἴσην ἀμφοτέροισι βίην καὶ κῦδος ὄπασσον. </p>
<p>ὣς ἄρ' ἔφαν, Αἴας δὲ κορύσσετο νώροπι χαλκῷ. </p>
<p>αὐτὰρ ἐπεὶ δὴ πάντα περὶ χροῒ ἕσσατο τεύχεα, </p>
<p>σεύατ' ἔπειθ' οἷός τε πελώριος ἔρχεται Ἄρης, </p>
<p>ὅς τ' εἶσιν πόλεμον δὲ μετ' ἀνέρας οὕς τε Κρονίων </p>
<p>θυμοβόρου ἔριδος μένεϊ ξυνέηκε μάχεσθαι. </p>
<p>τοῖος ἄρ' Αἴας ὦρτο πελώριος ἕρκος Ἀχαιῶν </p>
<p>μειδιόων βλοσυροῖσι προσώπασι:  νέρθε δὲ ποσσὶν </p>
<p>ἤϊε μακρὰ βιβάς, κραδάων δολιχόσκιον ἔγχος. </p>
<p>τὸν δὲ καὶ Ἀργεῖοι μὲν ἐγήθεον εἰσορόωντες, </p>
<p>Τρῶας δὲ τρόμος αἰνὸς ὑπήλυθε γυῖα ἕκαστον, </p>
<p>Ἕκτορί τ' αὐτῷ θυμὸς ἐνὶ στήθεσσι πάτασσεν:  </p>
<p>ἀλλ' οὔ πως ἔτι εἶχεν ὑποτρέσαι οὐδ' ἀναδῦναι </p>
<p>ἂψ λαῶν ἐς ὅμιλον, ἐπεὶ προκαλέσσατο χάρμῃ. </p>
<p>Αἴας δ' ἐγγύθεν ἦλθε φέρων σάκος ἠΰτε πύργον </p>
<p>χάλκεον ἑπταβόειον, ὅ οἱ Τυχίος κάμε τεύχων </p>
<p>σκυτοτόμων ὄχ' ἄριστος Ὕλῃ ἔνι οἰκία ναίων, </p>
<p>ὅς οἱ ἐποίησεν σάκος αἰόλον ἑπταβόειον </p>
<p>ταύρων ζατρεφέων, ἐπὶ δ' ὄγδοον ἤλασε χαλκόν. </p>
<p>τὸ πρόσθε στέρνοιο φέρων Τελαμώνιος Αἴας </p>
<p>στῆ ῥα μάλ' Ἕκτορος ἐγγύς, ἀπειλήσας δὲ προσηύδα:  </p>
<p>Ἕκτορ νῦν μὲν δὴ σάφα εἴσεαι οἰόθεν οἶος </p>
<p>οἷοι καὶ Δαναοῖσιν ἀριστῆες μετέασι </p>
<p>καὶ μετ' Ἀχιλλῆα ῥηξήνορα θυμολέοντα. </p>
<p>ἀλλ' ὃ μὲν ἐν νήεσσι κορωνίσι ποντοπόροισι </p>
<p>κεῖτ' ἀπομηνίσας Ἀγαμέμνονι ποιμένι λαῶν:  </p>
<p>ἡμεῖς δ' εἰμὲν τοῖοι οἳ ἂν σέθεν ἀντιάσαιμεν </p>
<p>καὶ πολέες: ἀλλ' ἄρχε μάχης ἠδὲ πτολέμοιο. </p>
<p>τὸν δ' αὖτε προσέειπε μέγας κορυθαίολος Ἕκτωρ:  </p>
<p>Αἶαν διογενὲς Τελαμώνιε κοίρανε λαῶν </p>
<p>μή τί μευ ἠΰτε παιδὸς ἀφαυροῦ πειρήτιζε </p>
<p>ἠὲ γυναικός, ἣ οὐκ οἶδεν πολεμήϊα ἔργα. </p>
<p>αὐτὰρ ἐγὼν εὖ οἶδα μάχας τ' ἀνδροκτασίας τε:  </p>
<p>οἶδ' ἐπὶ δεξιά, οἶδ' ἐπ' ἀριστερὰ νωμῆσαι βῶν </p>
<p>ἀζαλέην, τό μοι ἔστι ταλαύρινον πολεμίζειν:  </p>
<p>οἶδα δ' ἐπαΐξαι μόθον ἵππων ὠκειάων:  </p>
<p>οἶδα δ' ἐνὶ σταδίῃ δηΐῳ μέλπεσθαι Ἄρηϊ. </p>
<p>ἀλλ' οὐ γάρ σ' ἐθέλω βαλέειν τοιοῦτον ἐόντα </p>
<p>λάθρῃ ὀπιπεύσας, ἀλλ' ἀμφαδόν, αἴ κε τύχωμι. </p>
<p>ἦ ῥα, καὶ ἀμπεπαλὼν προΐει δολιχόσκιον ἔγχος, </p>
<p>καὶ βάλεν Αἴαντος δεινὸν σάκος ἑπταβόειον </p>
<p>ἀκρότατον κατὰ χαλκόν, ὃς ὄγδοος ἦεν ἐπ' αὐτῷ. </p>
<p>ἓξ δὲ διὰ πτύχας ἦλθε δαΐζων χαλκὸς ἀτειρής, </p>
<p>ἐν τῇ δ' ἑβδομάτῃ ῥινῷ σχέτο:  δεύτερος αὖτε </p>
<p>Αἴας διογενὴς προΐει δολιχόσκιον ἔγχος, </p>
<p>καὶ βάλε Πριαμίδαο κατ' ἀσπίδα πάντοσ' ἐΐσην. </p>
<p>διὰ μὲν ἀσπίδος ἦλθε φαεινῆς ὄβριμον ἔγχος, </p>
<p>καὶ διὰ θώρηκος πολυδαιδάλου ἠρήρειστο:  </p>
<p>ἀντικρὺ δὲ παραὶ λαπάρην διάμησε χιτῶνα </p>
<p>ἔγχος: ὃ δ' ἐκλίνθη καὶ ἀλεύατο κῆρα μέλαιναν. </p>
<p>τὼ δ' ἐκσπασσαμένω δολίχ' ἔγχεα χερσὶν ἅμ' ἄμφω </p>
<p>σύν ῥ' ἔπεσον λείουσιν ἐοικότες ὠμοφάγοισιν </p>
<p>ἢ συσὶ κάπροισιν, τῶν τε σθένος οὐκ ἀλαπαδνόν. </p>
<p>Πριαμίδης μὲν ἔπειτα μέσον σάκος οὔτασε δουρί, </p>
<p>οὐδ' ἔρρηξεν χαλκός, ἀνεγνάμφθη δέ οἱ αἰχμή. </p>
<p>Αἴας δ' ἀσπίδα νύξεν ἐπάλμενος: ἣ δὲ διαπρὸ </p>
<p>ἤλυθεν ἐγχείη, στυφέλιξε δέ μιν μεμαῶτα, </p>
<p>τμήδην δ' αὐχέν' ἐπῆλθε, μέλαν δ' ἀνεκήκιεν αἷμα, </p>
<p>ἀλλ' οὐδ' ὧς ἀπέληγε μάχης κορυθαίολος Ἕκτωρ, </p>
<p>ἀλλ' ἀναχασσάμενος λίθον εἵλετο χειρὶ παχείῃ </p>
<p>κείμενον ἐν πεδίῳ μέλανα τρηχύν τε μέγαν τε:  </p>
<p>τῷ βάλεν Αἴαντος δεινὸν σάκος ἑπταβόειον </p>
<p>μέσσον ἐπομφάλιον:  περιήχησεν δ' ἄρα χαλκός. </p>
<p>δεύτερος αὖτ' Αἴας πολὺ μείζονα λᾶαν ἀείρας </p>
<p>ἧκ' ἐπιδινήσας, ἐπέρεισε δὲ ἶν' ἀπέλεθρον, </p>
<p>εἴσω δ' ἀσπίδ' ἔαξε βαλὼν μυλοειδέϊ πέτρῳ, </p>
<p>βλάψε δέ οἱ φίλα γούναθ':  ὃ δ' ὕπτιος ἐξετανύσθη </p>
<p>ἀσπίδι ἐγχριμφθείς: τὸν δ' αἶψ' ὤρθωσεν Ἀπόλλων. </p>
<p>καί νύ κε δὴ ξιφέεσσ' αὐτοσχεδὸν οὐτάζοντο, </p>
<p>εἰ μὴ κήρυκες Διὸς ἄγγελοι ἠδὲ καὶ ἀνδρῶν </p>
<p>ἦλθον, ὃ μὲν Τρώων, ὃ δ' Ἀχαιῶν χαλκοχιτώνων, </p>
<p>Ταλθύβιός τε καὶ Ἰδαῖος πεπνυμένω ἄμφω:  </p>
<p>μέσσῳ δ' ἀμφοτέρων σκῆπτρα σχέθον, εἶπέ τε μῦθον </p>
<p>κῆρυξ Ἰδαῖος πεπνυμένα μήδεα εἰδώς: </p>
<p>μηκέτι παῖδε φίλω πολεμίζετε μηδὲ μάχεσθον:  </p>
<p>ἀμφοτέρω γὰρ σφῶϊ φιλεῖ νεφεληγερέτα Ζεύς, </p>
<p>ἄμφω δ' αἰχμητά:  τό γε δὴ καὶ ἴδμεν ἅπαντες. </p>
<p>νὺξ δ' ἤδη τελέθει:  ἀγαθὸν καὶ νυκτὶ πιθέσθαι. </p>
<p>τὸν δ' ἀπαμειβόμενος προσέφη Τελαμώνιος Αἴας: </p>
<p>Ἰδαῖ' Ἕκτορα ταῦτα κελεύετε μυθήσασθαι:  </p>
<p>αὐτὸς γὰρ χάρμῃ προκαλέσσατο πάντας ἀρίστους. </p>
<p>ἀρχέτω:  αὐτὰρ ἐγὼ μάλα πείσομαι ᾗ περ ἂν οὗτος. </p>
<p>τὸν δ' αὖτε προσέειπε μέγας κορυθαίολος Ἕκτωρ:  </p>
<p>Αἶαν ἐπεί τοι δῶκε θεὸς μέγεθός τε βίην τε </p>
<p>καὶ πινυτήν, περὶ δ' ἔγχει Ἀχαιῶν φέρτατός ἐσσι, </p>
<p>νῦν μὲν παυσώμεσθα μάχης καὶ δηϊοτῆτος </p>
<p>σήμερον:  ὕστερον αὖτε μαχησόμεθ' εἰς ὅ κε δαίμων </p>
<p>ἄμμε διακρίνῃ, δώῃ δ' ἑτέροισί γε νίκην. </p>
<p>νὺξ δ' ἤδη τελέθει:  ἀγαθὸν καὶ νυκτὶ πιθέσθαι, </p>
<p>ὡς σύ τ' ἐϋφρήνῃς πάντας παρὰ νηυσὶν Ἀχαιούς, </p>
<p>σούς τε μάλιστα ἔτας καὶ ἑταίρους, οἵ τοι ἔασιν:  </p>
<p>αὐτὰρ ἐγὼ κατὰ ἄστυ μέγα Πριάμοιο ἄνακτος </p>
<p>Τρῶας ἐϋφρανέω καὶ Τρῳάδας ἑλκεσιπέπλους, </p>
<p>αἵ τέ μοι εὐχόμεναι θεῖον δύσονται ἀγῶνα. </p>
<p>δῶρα δ' ἄγ' ἀλλήλοισι περικλυτὰ δώομεν ἄμφω, </p>
<p>ὄφρά τις ὧδ' εἴπῃσιν Ἀχαιῶν τε Τρώων τε:  </p>
<p>ἠμὲν ἐμαρνάσθην ἔριδος πέρι θυμοβόροιο, </p>
<p>ἠδ' αὖτ' ἐν φιλότητι διέτμαγεν ἀρθμήσαντε. </p>
<p>ὣς ἄρα φωνήσας δῶκε ξίφος ἀργυρόηλον </p>
<p>σὺν κολεῷ τε φέρων καὶ ἐϋτμήτῳ τελαμῶνι:  </p>
<p>Αἴας δὲ ζωστῆρα δίδου φοίνικι φαεινόν. </p>
<p>τὼ δὲ διακρινθέντε ὃ μὲν μετὰ λαὸν Ἀχαιῶν </p>
<p>ἤϊ', ὃ δ' ἐς Τρώων ὅμαδον κίε:  τοὶ δὲ χάρησαν, </p>
<p>ὡς εἶδον ζωόν τε καὶ ἀρτεμέα προσιόντα, </p>
<p>Αἴαντος προφυγόντα μένος καὶ χεῖρας ἀάπτους: </p>
<p>καί ῥ' ἦγον προτὶ ἄστυ ἀελπτέοντες σόον εἶναι. </p>
<p>Αἴαντ' αὖθ' ἑτέρωθεν ἐϋκνήμιδες Ἀχαιοὶ </p>
<p>εἰς Ἀγαμέμνονα δῖον ἄγον κεχαρηότα νίκῃ. </p>
<p>οἳ δ' ὅτε δὴ κλισίῃσιν ἐν Ἀτρεΐδαο γένοντο, </p>
<p>τοῖσι δὲ βοῦν ἱέρευσεν ἄναξ ἀνδρῶν Ἀγαμέμνων </p>
<p>ἄρσενα πενταέτηρον ὑπερμενέϊ Κρονίωνι. </p>
<p>τὸν δέρον ἀμφί θ' ἕπον, καί μιν διέχευαν ἅπαντα, </p>
<p>μίστυλλόν τ' ἄρ' ἐπισταμένως πεῖράν τ' ὀβελοῖσιν, </p>
<p>ὄπτησάν τε περιφραδέως, ἐρύσαντό τε πάντα. </p>
<p>αὐτὰρ ἐπεὶ παύσαντο πόνου τετύκοντό τε δαῖτα, </p>
<p>δαίνυντ', οὐδέ τι θυμὸς ἐδεύετο δαιτὸς ἐΐσης: </p>
<p>νώτοισιν δ' Αἴαντα διηνεκέεσσι γέραιρεν </p>
<p>ἥρως Ἀτρεΐδης εὐρὺ κρείων Ἀγαμέμνων. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>τοῖς ὁ γέρων πάμπρωτος ὑφαίνειν ἤρχετο μῆτιν </p>
<p>Νέστωρ, οὗ καὶ πρόσθεν ἀρίστη φαίνετο βουλή:  </p>
<p>ὅ σφιν ἐϋφρονέων ἀγορήσατο καὶ μετέειπεν:  </p>
<p>Ἀτρεΐδη τε καὶ ἄλλοι ἀριστῆες Παναχαιῶν, </p>
<p>πολλοὶ γὰρ τεθνᾶσι κάρη κομόωντες Ἀχαιοί, </p>
<p>τῶν νῦν αἷμα κελαινὸν ἐΰρροον ἀμφὶ Σκάμανδρον </p>
<p>ἐσκέδασ' ὀξὺς Ἄρης, ψυχαὶ δ' Ἄϊδος δὲ κατῆλθον:  </p>
<p>τώ σε χρὴ πόλεμον μὲν ἅμ' ἠοῖ παῦσαι Ἀχαιῶν, </p>
<p>αὐτοὶ δ' ἀγρόμενοι κυκλήσομεν ἐνθάδε νεκροὺς </p>
<p>βουσὶ καὶ ἡμιόνοισιν:  ἀτὰρ κατακήομεν αὐτοὺς </p>
<p>τυτθὸν ἀπὸ πρὸ νεῶν, ὥς κ' ὀστέα παισὶν ἕκαστος </p>
<p>οἴκαδ' ἄγῃ ὅτ' ἂν αὖτε νεώμεθα πατρίδα γαῖαν. </p>
<p>τύμβον δ' ἀμφὶ πυρὴν ἕνα χεύομεν ἐξαγαγόντες </p>
<p>ἄκριτον ἐκ πεδίου:  ποτὶ δ' αὐτὸν δείμομεν ὦκα </p>
<p>πύργους ὑψηλοὺς εἶλαρ νηῶν τε καὶ αὐτῶν. </p>
<p>ἐν δ' αὐτοῖσι πύλας ποιήσομεν εὖ ἀραρυίας, </p>
<p>ὄφρα δι' αὐτάων ἱππηλασίη ὁδὸς εἴη:  </p>
<p>ἔκτοσθεν δὲ βαθεῖαν ὀρύξομεν ἐγγύθι τάφρον, </p>
<p>ἥ χ' ἵππον καὶ λαὸν ἐρυκάκοι ἀμφὶς ἐοῦσα, </p>
<p>μή ποτ' ἐπιβρίσῃ πόλεμος Τρώων ἀγερώχων. </p>
<p>ὣς ἔφαθ', οἳ δ' ἄρα πάντες ἐπῄνησαν βασιλῆες. </p>
<p>Τρώων αὖτ' ἀγορὴ γένετ' Ἰλίου ἐν πόλει ἄκρῃ </p>
<p>δεινὴ τετρηχυῖα, παρὰ Πριάμοιο θύρῃσι:  </p>
<p>τοῖσιν δ' Ἀντήνωρ πεπνυμένος ἦρχ' ἀγορεύειν:  </p>
<p>κέκλυτέ μευ Τρῶες καὶ Δάρδανοι ἠδ' ἐπίκουροι, </p>
<p>ὄφρ' εἴπω τά με θυμὸς ἐνὶ στήθεσσι κελεύει. </p>
<p>δεῦτ' ἄγετ' Ἀργείην Ἑλένην καὶ κτήμαθ' ἅμ' αὐτῇ </p>
<p>δώομεν Ἀτρεΐδῃσιν ἄγειν:  νῦν δ' ὅρκια πιστὰ </p>
<p>ψευσάμενοι μαχόμεσθα:  τὼ οὔ νύ τι κέρδιον ἡμῖν </p>
<p>ἔλπομαι ἐκτελέεσθαι, ἵνα μὴ ῥέξομεν ὧδε. </p>
<p>ἤτοι ὅ γ' ὣς εἰπὼν κατ' ἄρ' ἕζετο:  τοῖσι δ' ἀνέστη </p>
<p>δῖος Ἀλέξανδρος Ἑλένης πόσις ἠϋκόμοιο, </p>
<p>ὅς μιν ἀμειβόμενος ἔπεα πτερόεντα προσηύδα:  </p>
<p>Ἀντῆνορ σὺ μὲν οὐκέτ' ἐμοὶ φίλα ταῦτ' ἀγορεύεις: </p>
<p>οἶσθα καὶ ἄλλον μῦθον ἀμείνονα τοῦδε νοῆσαι. </p>
<p>εἰ δ' ἐτεὸν δὴ τοῦτον ἀπὸ σπουδῆς ἀγορεύεις, </p>
<p>ἐξ ἄρα δή τοι ἔπειτα θεοὶ φρένας ὤλεσαν αὐτοί. </p>
<p>αὐτὰρ ἐγὼ Τρώεσσι μεθ' ἱπποδάμοις ἀγορεύσω:  </p>
<p>ἀντικρὺ δ' ἀπόφημι γυναῖκα μὲν οὐκ ἀποδώσω:  </p>
<p>κτήματα δ' ὅσσ' ἀγόμην ἐξ Ἄργεος ἡμέτερον δῶ </p>
<p>πάντ' ἐθέλω δόμεναι καὶ οἴκοθεν ἄλλ' ἐπιθεῖναι. </p>
<p>ἤτοι ὅ γ' ὣς εἰπὼν κατ' ἄρ' ἕζετο:  τοῖσι δ' ἀνέστη </p>
<p>Δαρδανίδης Πρίαμος, θεόφιν μήστωρ ἀτάλαντος, </p>
<p>ὅ σφιν ἐϋφρονέων ἀγορήσατο καὶ μετέειπε:  </p>
<p>κέκλυτέ μευ Τρῶες καὶ Δάρδανοι ἠδ' ἐπίκουροι, </p>
<p>ὄφρ' εἴπω τά με θυμὸς ἐνὶ στήθεσσι κελεύει. </p>
<p>νῦν μὲν δόρπον ἕλεσθε κατὰ πτόλιν ὡς τὸ πάρος περ, </p>
<p>καὶ φυλακῆς μνήσασθε καὶ ἐγρήγορθε ἕκαστος: </p>
<p>ἠῶθεν δ' Ἰδαῖος ἴτω κοίλας ἐπὶ νῆας </p>
<p>εἰπέμεν Ἀτρεΐδῃς Ἀγαμέμνονι καὶ Μενελάῳ </p>
<p>μῦθον Ἀλεξάνδροιο, τοῦ εἵνεκα νεῖκος ὄρωρε:  </p>
<p>καὶ δὲ τόδ' εἰπέμεναι πυκινὸν ἔπος, αἴ κ' ἐθέλωσι </p>
<p>παύσασθαι πολέμοιο δυσηχέος, εἰς ὅ κε νεκροὺς </p>
<p>κήομεν:  ὕστερον αὖτε μαχησόμεθ' εἰς ὅ κε δαίμων </p>
<p>ἄμμε διακρίνῃ, δώῃ δ' ἑτέροισί γε νίκην. </p>
<p>ὣς ἔφαθ', οἳ δ' ἄρα τοῦ μάλα μὲν κλύον ἠδ' ἐπίθοντο:  </p>
<p>δόρπον ἔπειθ' εἵλοντο κατὰ στρατὸν ἐν τελέεσσιν:  </p>
<p>ἠῶθεν δ' Ἰδαῖος ἔβη κοίλας ἐπὶ νῆας: </p>
<p>τοὺς δ' εὗρ' εἰν ἀγορῇ Δαναοὺς θεράποντας Ἄρηος </p>
<p>νηῒ πάρα πρύμνῃ Ἀγαμέμνονος: αὐτὰρ ὃ τοῖσι </p>
<p>στὰς ἐν μέσσοισιν μετεφώνεεν ἠπύτα κῆρυξ:  </p>
<p>Ἀτρεΐδη τε καὶ ἄλλοι ἀριστῆες Παναχαιῶν </p>
<p>ἠνώγει Πρίαμός τε καὶ ἄλλοι Τρῶες ἀγαυοὶ </p>
<p>εἰπεῖν, αἴ κέ περ ὔμμι φίλον καὶ ἡδὺ γένοιτο, </p>
<p>μῦθον Ἀλεξάνδροιο, τοῦ εἵνεκα νεῖκος ὄρωρε:  </p>
<p>κτήματα μὲν ὅσ' Ἀλέξανδρος κοίλῃς ἐνὶ νηυσὶν </p>
<p>ἠγάγετο Τροίηνδ':  ὡς πρὶν ὤφελλ' ἀπολέσθαι:  </p>
<p>πάντ' ἐθέλει δόμεναι καὶ οἴκοθεν ἄλλ' ἐπιθεῖναι:  </p>
<p>κουριδίην δ' ἄλοχον Μενελάου κυδαλίμοιο </p>
<p>οὔ φησιν δώσειν:  ἦ μὴν Τρῶές γε κέλονται. </p>
<p>καὶ δὲ τόδ' ἠνώγεον εἰπεῖν ἔπος αἴ κ' ἐθέλητε </p>
<p>παύσασθαι πολέμοιο δυσηχέος εἰς ὅ κε νεκροὺς </p>
<p>κήομεν:  ὕστερον αὖτε μαχησόμεθ' εἰς ὅ κε δαίμων </p>
<p>ἄμμε διακρίνῃ, δώῃ δ' ἑτέροισί γε νίκην. </p>
<p>ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ:  </p>
<p>ὀψὲ δὲ δὴ μετέειπε βοὴν ἀγαθὸς Διομήδης: </p>
<p>μήτ' ἄρ τις νῦν κτήματ' Ἀλεξάνδροιο δεχέσθω </p>
<p>μήθ' Ἑλένην:  γνωτὸν δὲ καὶ ὃς μάλα νήπιός ἐστιν </p>
<p>ὡς ἤδη Τρώεσσιν ὀλέθρου πείρατ' ἐφῆπται. </p>
<p>ὣς ἔφαθ', οἳ δ' ἄρα πάντες ἐπίαχον υἷες Ἀχαιῶν </p>
<p>μῦθον ἀγασσάμενοι Διομήδεος ἱπποδάμοιο:  </p>
<p>καὶ τότ' ἄρ' Ἰδαῖον προσέφη κρείων Ἀγαμέμνων:  </p>
<p>Ἰδαῖ' ἤτοι μῦθον Ἀχαιῶν αὐτὸς ἀκούεις </p>
<p>ὥς τοι ὑποκρίνονται:  ἐμοὶ δ' ἐπιανδάνει οὕτως </p>
<p>ἀμφὶ δὲ νεκροῖσιν κατακαιέμεν οὔ τι μεγαίρω:  </p>
<p>οὐ γάρ τις φειδὼ νεκύων κατατεθνηώτων </p>
<p>γίγνετ' ἐπεί κε θάνωσι πυρὸς μειλισσέμεν ὦκα. </p>
<p>ὅρκια δὲ Ζεὺς ἴστω ἐρίγδουπος πόσις Ἥρης. </p>
<p>ὣς εἰπὼν τὸ σκῆπτρον ἀνέσχεθε πᾶσι θεοῖσιν, </p>
<p>ἄψορρον δ' Ἰδαῖος ἔβη προτὶ Ἴλιον ἱρήν. </p>
<p>οἳ δ' ἕατ' εἰν ἀγορῇ Τρῶες καὶ Δαρδανίωνες </p>
<p>πάντες ὁμηγερέες, ποτιδέγμενοι ὁππότ' ἄρ' ἔλθοι </p>
<p>Ἰδαῖος: ὃ δ' ἄρ' ἦλθε καὶ ἀγγελίην ἀπέειπε </p>
<p>στὰς ἐν μέσσοισιν:  τοὶ δ' ὁπλίζοντο μάλ' ὦκα, </p>
<p>ἀμφότερον νέκυάς τ' ἀγέμεν ἕτεροι δὲ μεθ' ὕλην:  </p>
<p>Ἀργεῖοι δ' ἑτέρωθεν ἐϋσσέλμων ἀπὸ νηῶν </p>
<p>ὀτρύνοντο νέκυς τ' ἀγέμεν, ἕτεροι δὲ μεθ' ὕλην. </p>
<p>Ἠέλιος μὲν ἔπειτα νέον προσέβαλλεν ἀρούρας </p>
<p>ἐξ ἀκαλαρρείταο βαθυρρόου Ὠκεανοῖο </p>
<p>οὐρανὸν εἰσανιών:  οἳ δ' ἤντεον ἀλλήλοισιν. </p>
<p>ἔνθα διαγνῶναι χαλεπῶς ἦν ἄνδρα ἕκαστον:  </p>
<p>ἀλλ' ὕδατι νίζοντες ἄπο βρότον αἱματόεντα </p>
<p>δάκρυα θερμὰ χέοντες ἀμαξάων ἐπάειραν. </p>
<p>οὐδ' εἴα κλαίειν Πρίαμος μέγας: οἳ δὲ σιωπῇ </p>
<p>νεκροὺς πυρκαϊῆς ἐπινήνεον ἀχνύμενοι κῆρ, </p>
<p>ἐν δὲ πυρὶ πρήσαντες ἔβαν προτὶ Ἴλιον ἱρήν. </p>
<p>ὣς δ' αὔτως ἑτέρωθεν ἐϋκνήμιδες Ἀχαιοὶ </p>
<p>νεκροὺς πυρκαϊῆς ἐπινήνεον ἀχνύμενοι κῆρ, </p>
<p>ἐν δὲ πυρὶ πρήσαντες ἔβαν κοίλας ἐπὶ νῆας. </p>
<p>ἦμος δ' οὔτ' ἄρ πω ἠώς, ἔτι δ' ἀμφιλύκη νύξ, </p>
<p>τῆμος ἄρ' ἀμφὶ πυρὴν κριτὸς ἔγρετο λαὸς Ἀχαιῶν, </p>
<p>τύμβον δ' ἀμφ' αὐτὴν ἕνα ποίεον ἐξαγαγόντες </p>
<p>ἄκριτον ἐκ πεδίου, ποτὶ δ' αὐτὸν τεῖχος ἔδειμαν </p>
<p>πύργους θ' ὑψηλούς, εἶλαρ νηῶν τε καὶ αὐτῶν. </p>
<p>ἐν δ' αὐτοῖσι πύλας ἐνεποίεον εὖ ἀραρυίας, </p>
<p>ὄφρα δι' αὐτάων ἱππηλασίη ὁδὸς εἴη:  </p>
<p>ἔκτοσθεν δὲ βαθεῖαν ἐπ' αὐτῷ τάφρον ὄρυξαν </p>
<p>εὐρεῖαν μεγάλην, ἐν δὲ σκόλοπας κατέπηξαν. </p>
<p>ὣς οἳ μὲν πονέοντο κάρη κομόωντες Ἀχαιοί:  </p>
<p>οἳ δὲ θεοὶ πὰρ Ζηνὶ καθήμενοι ἀστεροπητῇ </p>
<p>θηεῦντο μέγα ἔργον Ἀχαιῶν χαλκοχιτώνων. </p>
<p>τοῖσι δὲ μύθων ἦρχε Ποσειδάων ἐνοσίχθων:  </p>
<p>Ζεῦ πάτερ, ἦ ῥά τίς ἐστι βροτῶν ἐπ' ἀπείρονα γαῖαν </p>
<p>ὅς τις ἔτ' ἀθανάτοισι νόον καὶ μῆτιν ἐνίψει; </p>
<p>οὐχ ὁράᾳς ὅτι δ' αὖτε κάρη κομόωντες Ἀχαιοὶ </p>
<p>τεῖχος ἐτειχίσσαντο νεῶν ὕπερ, ἀμφὶ δὲ τάφρον </p>
<p>ἤλασαν, οὐδὲ θεοῖσι δόσαν κλειτὰς ἑκατόμβας; </p>
<p>τοῦ δ' ἤτοι κλέος ἔσται ὅσον τ' ἐπικίδναται ἠώς: </p>
<p>τοῦ δ' ἐπιλήσονται τὸ ἐγὼ καὶ Φοῖβος Ἀπόλλων </p>
<p>ἥρῳ Λαομέδοντι πολίσσαμεν ἀθλήσαντε. </p>
<p>τὸν δὲ μέγ' ὀχθήσας προσέφη νεφεληγερέτα Ζεύς: </p>
<p>ὢ πόποι ἐννοσίγαι' εὐρυσθενές, οἷον ἔειπες. </p>
<p>ἄλλός κέν τις τοῦτο θεῶν δείσειε νόημα, </p>
<p>ὃς σέο πολλὸν ἀφαυρότερος χεῖράς τε μένος τε:  </p>
<p>σὸν δ' ἤτοι κλέος ἔσται ὅσον τ' ἐπικίδναται ἠώς. </p>
<p>ἄγρει μὰν ὅτ' ἂν αὖτε κάρη κομόωντες Ἀχαιοὶ </p>
<p>οἴχωνται σὺν νηυσὶ φίλην ἐς πατρίδα γαῖαν </p>
<p>τεῖχος ἀναρρήξας τὸ μὲν εἰς ἅλα πᾶν καταχεῦαι, </p>
<p>αὖτις δ' ἠϊόνα μεγάλην ψαμάθοισι καλύψαι, </p>
<p>ὥς κέν τοι μέγα τεῖχος ἀμαλδύνηται Ἀχαιῶν. </p>
<p>ὣς οἳ μὲν τοιαῦτα πρὸς ἀλλήλους ἀγόρευον, </p>
<p>δύσετο δ' ἠέλιος, τετέλεστο δὲ ἔργον Ἀχαιῶν, </p>
<p>βουφόνεον δὲ κατὰ κλισίας καὶ δόρπον ἕλοντο. </p>
<p>νῆες δ' ἐκ Λήμνοιο παρέσταν οἶνον ἄγουσαι </p>
<p>πολλαί, τὰς προέηκεν Ἰησονίδης Εὔνηος, </p>
<p>τόν ῥ' ἔτεχ' Ὑψιπύλη ὑπ' Ἰήσονι ποιμένι λαῶν. </p>
<p>χωρὶς δ' Ἀτρεΐδῃς Ἀγαμέμνονι καὶ Μενελάῳ </p>
<p>δῶκεν Ἰησονίδης ἀγέμεν μέθυ χίλια μέτρα. </p>
<p>ἔνθεν οἰνίζοντο κάρη κομόωντες Ἀχαιοί, </p>
<p>ἄλλοι μὲν χαλκῷ, ἄλλοι δ' αἴθωνι σιδήρῳ, </p>
<p>ἄλλοι δὲ ῥινοῖς, ἄλλοι δ' αὐτῇσι βόεσσιν, </p>
<p>ἄλλοι δ' ἀνδραπόδεσσι:  τίθεντο δὲ δαῖτα θάλειαν. </p>
<p>παννύχιοι μὲν ἔπειτα κάρη κομόωντες Ἀχαιοὶ </p>
<p>δαίνυντο, Τρῶες δὲ κατὰ πτόλιν ἠδ' ἐπίκουροι:  </p>
<p>παννύχιος δέ σφιν κακὰ μήδετο μητίετα Ζεὺς </p>
<p>σμερδαλέα κτυπέων:  τοὺς δὲ χλωρὸν δέος ᾕρει:  </p>
<p>οἶνον δ' ἐκ δεπάων χαμάδις χέον, οὐδέ τις ἔτλη </p>
<p>πρὶν πιέειν πρὶν λεῖψαι ὑπερμενέϊ Κρονίωνι. </p>
<p>κοιμήσαντ' ἄρ' ἔπειτα καὶ ὕπνου δῶρον ἕλοντο. </p></div1>
<div1 lines="561" n="8">
<p>Ἠὼς μὲν κροκόπεπλος ἐκίδνατο πᾶσαν ἐπ' αἶαν, </p>
<p>Ζεὺς δὲ θεῶν ἀγορὴν ποιήσατο τερπικέραυνος </p>
<p>ἀκροτάτῃ κορυφῇ πολυδειράδος Οὐλύμποιο:  </p>
<p>αὐτὸς δέ σφ' ἀγόρευε, θεοὶ δ' ὑπὸ πάντες ἄκουον:  </p>
<p>κέκλυτέ μευ πάντές τε θεοὶ πᾶσαί τε θέαιναι, </p>
<p>ὄφρ' εἴπω τά με θυμὸς ἐνὶ στήθεσσι κελεύει. </p>
<p>μήτέ τις οὖν θήλεια θεὸς τό γε μήτέ τις ἄρσην </p>
<p>πειράτω διακέρσαι ἐμὸν ἔπος, ἀλλ' ἅμα πάντες </p>
<p>αἰνεῖτ', ὄφρα τάχιστα τελευτήσω τάδε ἔργα. </p>
<p>ὃν δ' ἂν ἐγὼν ἀπάνευθε θεῶν ἐθέλοντα νοήσω </p>
<p>ἐλθόντ' ἢ Τρώεσσιν ἀρηγέμεν ἢ Δαναοῖσι </p>
<p>πληγεὶς οὐ κατὰ κόσμον ἐλεύσεται Οὔλυμπον δέ:  </p>
<p>ἤ μιν ἑλὼν ῥίψω ἐς Τάρταρον ἠερόεντα </p>
<p>τῆλε μάλ', ἧχι βάθιστον ὑπὸ χθονός ἐστι βέρεθρον, </p>
<p>ἔνθα σιδήρειαί τε πύλαι καὶ χάλκεος οὐδός, </p>
<p>τόσσον ἔνερθ' Ἀΐδεω ὅσον οὐρανός ἐστ' ἀπὸ γαίης: </p>
<p>γνώσετ' ἔπειθ' ὅσον εἰμὶ θεῶν κάρτιστος ἁπάντων. </p>
<p>εἰ δ' ἄγε πειρήσασθε θεοὶ ἵνα εἴδετε πάντες: </p>
<p>σειρὴν χρυσείην ἐξ οὐρανόθεν κρεμάσαντες </p>
<p>πάντές τ' ἐξάπτεσθε θεοὶ πᾶσαί τε θέαιναι:  </p>
<p>ἀλλ' οὐκ ἂν ἐρύσαιτ' ἐξ οὐρανόθεν πεδίον δὲ </p>
<p>Ζῆν' ὕπατον μήστωρ', οὐδ' εἰ μάλα πολλὰ κάμοιτε. </p>
<p>ἀλλ' ὅτε δὴ καὶ ἐγὼ πρόφρων ἐθέλοιμι ἐρύσσαι, </p>
<p>αὐτῇ κεν γαίῃ ἐρύσαιμ' αὐτῇ τε θαλάσσῃ:  </p>
<p>σειρὴν μέν κεν ἔπειτα περὶ ῥίον Οὐλύμποιο </p>
<p>δησαίμην, τὰ δέ κ' αὖτε μετήορα πάντα γένοιτο. </p>
<p>τόσσον ἐγὼ περί τ' εἰμὶ θεῶν περί τ' εἴμ' ἀνθρώπων. </p>
<p>ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ </p>
<p>μῦθον ἀγασσάμενοι:  μάλα γὰρ κρατερῶς ἀγόρευσεν. </p>
<p>ὀψὲ δὲ δὴ μετέειπε θεὰ γλαυκῶπις Ἀθήνη:  </p>
<p>ὦ πάτερ ἡμέτερε Κρονίδη ὕπατε κρειόντων </p>
<p>εὖ νυ καὶ ἡμεῖς ἴδμεν ὅ τοι σθένος οὐκ ἐπιεικτόν:  </p>
<p>ἀλλ' ἔμπης Δαναῶν ὀλοφυρόμεθ' αἰχμητάων, </p>
<p>οἵ κεν δὴ κακὸν οἶτον ἀναπλήσαντες ὄλωνται. </p>
<p>ἀλλ' ἤτοι πολέμου μὲν ἀφεξόμεθ' ὡς σὺ κελεύεις: </p>
<p>βουλὴν δ' Ἀργείοις ὑποθησόμεθ' ἥ τις ὀνήσει, </p>
<p>ὡς μὴ πάντες ὄλωνται ὀδυσσαμένοιο τεοῖο. </p>
<p>τὴν δ' ἐπιμειδήσας προσέφη νεφεληγερέτα Ζεύς: </p>
<p>θάρσει Τριτογένεια φίλον τέκος: οὔ νύ τι θυμῷ </p>
<p>πρόφρονι μυθέομαι, ἐθέλω δέ τοι ἤπιος εἶναι. </p>
<p>ὣς εἰπὼν ὑπ' ὄχεσφι τιτύσκετο χαλκόποδ' ἵππω </p>
<p>ὠκυπέτα χρυσέῃσιν ἐθείρῃσιν κομόωντε, </p>
<p>χρυσὸν δ' αὐτὸς ἔδυνε περὶ χροΐ, γέντο δ' ἱμάσθλην </p>
<p>χρυσείην εὔτυκτον, ἑοῦ δ' ἐπεβήσετο δίφρου, </p>
<p>μάστιξεν δ' ἐλάαν:  τὼ δ' οὐκ ἀέκοντε πετέσθην </p>
<p>μεσσηγὺς γαίης τε καὶ οὐρανοῦ ἀστερόεντος. </p>
<p>Ἴδην δ' ἵκανεν πολυπίδακα μητέρα θηρῶν </p>
<p>Γάργαρον, ἔνθά τέ οἱ τέμενος βωμός τε θυήεις. </p>
<p>ἔνθ' ἵππους ἔστησε πατὴρ ἀνδρῶν τε θεῶν τε </p>
<p>λύσας ἐξ ὀχέων, κατὰ δ' ἠέρα πουλὺν ἔχευεν. </p>
<p>αὐτὸς δ' ἐν κορυφῇσι καθέζετο κύδεϊ γαίων </p>
<p>εἰσορόων Τρώων τε πόλιν καὶ νῆας Ἀχαιῶν. </p>
<p>οἳ δ' ἄρα δεῖπνον ἕλοντο κάρη κομόωντες Ἀχαιοὶ </p>
<p>ῥίμφα κατὰ κλισίας, ἀπὸ δ' αὐτοῦ θωρήσσοντο. </p>
<p>Τρῶες δ' αὖθ' ἑτέρωθεν ἀνὰ πτόλιν ὁπλίζοντο </p>
<p>παυρότεροι:  μέμασαν δὲ καὶ ὧς ὑσμῖνι μάχεσθαι </p>
<p>χρειοῖ ἀναγκαίῃ, πρό τε παίδων καὶ πρὸ γυναικῶν. </p>
<p>πᾶσαι δ' ὠΐγνυντο πύλαι, ἐκ δ' ἔσσυτο λαός, </p>
<p>πεζοί θ' ἱππῆές τε:  πολὺς δ' ὀρυμαγδὸς ὀρώρει. </p>
<p>οἳ δ' ὅτε δή ῥ' ἐς χῶρον ἕνα ξυνιόντες ἵκοντο </p>
<p>σύν ῥ' ἔβαλον ῥινούς, σὺν δ' ἔγχεα καὶ μένε' ἀνδρῶν </p>
<p>χαλκεοθωρήκων:  ἀτὰρ ἀσπίδες ὀμφαλόεσσαι </p>
<p>ἔπληντ' ἀλλήλῃσι, πολὺς δ' ὀρυμαγδὸς ὀρώρει. </p>
<p>ἔνθα δ' ἅμ' οἰμωγή τε καὶ εὐχωλὴ πέλεν ἀνδρῶν </p>
<p>ὀλλύντων τε καὶ ὀλλυμένων, ῥέε δ' αἵματι γαῖα. </p>
<p>ὄφρα μὲν ἠὼς ἦν καὶ ἀέξετο ἱερὸν ἦμαρ, </p>
<p>τόφρα μάλ' ἀμφοτέρων βέλε' ἥπτετο, πῖπτε δὲ λαός. </p>
<p>ἦμος δ' Ἠέλιος μέσον οὐρανὸν ἀμφιβεβήκει, </p>
<p>καὶ τότε δὴ χρύσεια πατὴρ ἐτίταινε τάλαντα:  </p>
<p>ἐν δ' ἐτίθει δύο κῆρε τανηλεγέος θανάτοιο </p>
<p>Τρώων θ' ἱπποδάμων καὶ Ἀχαιῶν χαλκοχιτώνων, </p>
<p>ἕλκε δὲ μέσσα λαβών:  ῥέπε δ' αἴσιμον ἦμαρ Ἀχαιῶν. </p>
<p>αἳ μὲν Ἀχαιῶν κῆρες ἐπὶ χθονὶ πουλυβοτείρῃ </p>
<p>ἑζέσθην, Τρώων δὲ πρὸς οὐρανὸν εὐρὺν ἄερθεν:  </p>
<p>αὐτὸς δ' ἐξ Ἴδης μεγάλ' ἔκτυπε, δαιόμενον δὲ </p>
<p>ἧκε σέλας μετὰ λαὸν Ἀχαιῶν:  οἳ δὲ ἰδόντες </p>
<p>θάμβησαν, καὶ πάντας ὑπὸ χλωρὸν δέος εἷλεν. </p>
<p>ἔνθ' οὔτ' Ἰδομενεὺς τλῆ μίμνειν οὔτ' Ἀγαμέμνων, </p>
<p>οὔτε δύ' Αἴαντες μενέτην θεράποντες Ἄρηος: </p>
<p>Νέστωρ οἶος ἔμιμνε Γερήνιος οὖρος Ἀχαιῶν </p>
<p>οὔ τι ἑκών, ἀλλ' ἵππος ἐτείρετο, τὸν βάλεν ἰῷ </p>
<p>δῖος Ἀλέξανδρος Ἑλένης πόσις ἠϋκόμοιο </p>
<p>ἄκρην κὰκ κορυφήν, ὅθι τε πρῶται τρίχες ἵππων </p>
<p>κρανίῳ ἐμπεφύασι, μάλιστα δὲ καίριόν ἐστιν. </p>
<p>ἀλγήσας δ' ἀνέπαλτο, βέλος δ' εἰς ἐγκέφαλον δῦ, </p>
<p>σὺν δ' ἵππους ἐτάραξε κυλινδόμενος περὶ χαλκῷ. </p>
<p>ὄφρ' ὁ γέρων ἵπποιο παρηορίας ἀπέταμνε </p>
<p>φασγάνῳ ἀΐσσων, τόφρ' Ἕκτορος ὠκέες ἵπποι </p>
<p>ἦλθον ἀν' ἰωχμὸν θρασὺν ἡνίοχον φορέοντες </p>
<p>Ἕκτορα:  καί νύ κεν ἔνθ' ὁ γέρων ἀπὸ θυμὸν ὄλεσσεν </p>
<p>εἰ μὴ ἄρ' ὀξὺ νόησε βοὴν ἀγαθὸς Διομήδης: </p>
<p>σμερδαλέον δ' ἐβόησεν ἐποτρύνων Ὀδυσῆα:  </p>
<p>διογενὲς Λαερτιάδη πολυμήχαν' Ὀδυσσεῦ </p>
<p>πῇ φεύγεις μετὰ νῶτα βαλὼν κακὸς ὣς ἐν ὁμίλῳ; </p>
<p>μή τίς τοι φεύγοντι μεταφρένῳ ἐν δόρυ πήξῃ:  </p>
<p>ἀλλὰ μέν' ὄφρα γέροντος ἀπώσομεν ἄγριον ἄνδρα. </p>
<p>ὣς ἔφατ', οὐδ' ἐσάκουσε πολύτλας δῖος Ὀδυσσεύς, </p>
<p>ἀλλὰ παρήϊξεν κοίλας ἐπὶ νῆας Ἀχαιῶν. </p>
<p>Τυδεΐδης δ' αὐτός περ ἐὼν προμάχοισιν ἐμίχθη, </p>
<p>στῆ δὲ πρόσθ' ἵππων Νηληϊάδαο γέροντος, </p>
<p>καί μιν φωνήσας ἔπεα πτερόεντα προσηύδα:  </p>
<p>ὦ γέρον ἦ μάλα δή σε νέοι τείρουσι μαχηταί, </p>
<p>σὴ δὲ βίη λέλυται, χαλεπὸν δέ σε γῆρας ὀπάζει, </p>
<p>ἠπεδανὸς δέ νύ τοι θεράπων, βραδέες δέ τοι ἵπποι. </p>
<p>ἀλλ' ἄγ' ἐμῶν ὀχέων ἐπιβήσεο, ὄφρα ἴδηαι </p>
<p>οἷοι Τρώϊοι ἵπποι ἐπιστάμενοι πεδίοιο </p>
<p>κραιπνὰ μάλ' ἔνθα καὶ ἔνθα διωκέμεν ἠδὲ φέβεσθαι, </p>
<p>οὕς ποτ' ἀπ' Αἰνείαν ἑλόμην μήστωρε φόβοιο. </p>
<p>τούτω μὲν θεράποντε κομείτων, τώδε δὲ νῶϊ </p>
<p>Τρωσὶν ἐφ' ἱπποδάμοις ἰθύνομεν, ὄφρα καὶ Ἕκτωρ </p>
<p>εἴσεται εἰ καὶ ἐμὸν δόρυ μαίνεται ἐν παλάμῃσιν. </p>
<p>ὣς ἔφατ', οὐδ' ἀπίθησε Γερήνιος ἱππότα Νέστωρ. </p>
<p>Νεστορέας μὲν ἔπειθ' ἵππους θεράποντε κομείτην </p>
<p>ἴφθιμοι Σθένελός τε καὶ Εὐρυμέδων ἀγαπήνωρ. </p>
<p>τὼ δ' εἰς ἀμφοτέρω Διομήδεος ἅρματα βήτην:  </p>
<p>Νέστωρ δ' ἐν χείρεσσι λάβ' ἡνία σιγαλόεντα, </p>
<p>μάστιξεν δ' ἵππους: τάχα δ' Ἕκτορος ἄγχι γένοντο. </p>
<p>τοῦ δ' ἰθὺς μεμαῶτος ἀκόντισε Τυδέος υἱός: </p>
<p>καὶ τοῦ μέν ῥ' ἀφάμαρτεν, ὃ δ' ἡνίοχον θεράποντα </p>
<p>υἱὸν ὑπερθύμου Θηβαίου Ἠνιοπῆα </p>
<p>ἵππων ἡνί' ἔχοντα βάλε στῆθος παρὰ μαζόν. </p>
<p>ἤριπε δ' ἐξ ὀχέων, ὑπερώησαν δέ οἱ ἵπποι </p>
<p>ὠκύποδες: τοῦ δ' αὖθι λύθη ψυχή τε μένος τε. </p>
<p>Ἕκτορα δ' αἰνὸν ἄχος πύκασε φρένας ἡνιόχοιο:  </p>
<p>τὸν μὲν ἔπειτ' εἴασε καὶ ἀχνύμενός περ ἑταίρου </p>
<p>κεῖσθαι, ὃ δ' ἡνίοχον μέθεπε θρασύν:  οὐδ' ἄρ' ἔτι δὴν </p>
<p>ἵππω δευέσθην σημάντορος: αἶψα γὰρ εὗρεν </p>
<p>Ἰφιτίδην Ἀρχεπτόλεμον θρασύν, ὅν ῥα τόθ' ἵππων </p>
<p>ὠκυπόδων ἐπέβησε, δίδου δέ οἱ ἡνία χερσίν. </p>
<p>ἔνθά κε λοιγὸς ἔην καὶ ἀμήχανα ἔργα γένοντο, </p>
<p>καί νύ κε σήκασθεν κατὰ Ἴλιον ἠΰτε ἄρνες, </p>
<p>εἰ μὴ ἄρ' ὀξὺ νόησε πατὴρ ἀνδρῶν τε θεῶν τε:  </p>
<p>βροντήσας δ' ἄρα δεινὸν ἀφῆκ' ἀργῆτα κεραυνόν, </p>
<p>κὰδ δὲ πρόσθ' ἵππων Διομήδεος ἧκε χαμᾶζε:  </p>
<p>δεινὴ δὲ φλὸξ ὦρτο θεείου καιομένοιο, </p>
<p>τὼ δ' ἵππω δείσαντε καταπτήτην ὑπ' ὄχεσφι:  </p>
<p>Νέστορα δ' ἐκ χειρῶν φύγον ἡνία σιγαλόεντα, </p>
<p>δεῖσε δ' ὅ γ' ἐν θυμῷ, Διομήδεα δὲ προσέειπε:  </p>
<p>Τυδεΐδη ἄγε δ' αὖτε φόβον δ' ἔχε μώνυχας ἵππους. </p>
<p>ἦ οὐ γιγνώσκεις ὅ τοι ἐκ Διὸς οὐχ ἕπετ' ἀλκή; </p>
<p>νῦν μὲν γὰρ τούτῳ Κρονίδης Ζεὺς κῦδος ὀπάζει </p>
<p>σήμερον:  ὕστερον αὖτε καὶ ἡμῖν, αἴ κ' ἐθέλῃσι, </p>
<p>δώσει:  ἀνὴρ δέ κεν οὔ τι Διὸς νόον εἰρύσσαιτο </p>
<p>οὐδὲ μάλ' ἴφθιμος, ἐπεὶ ἦ πολὺ φέρτερός ἐστι. </p>
<p>τὸν δ' ἠμείβετ' ἔπειτα βοὴν ἀγαθὸς Διομήδης: </p>
<p>ναὶ δὴ ταῦτά γε πάντα γέρον κατὰ μοῖραν ἔειπες: </p>
<p>ἀλλὰ τόδ' αἰνὸν ἄχος κραδίην καὶ θυμὸν ἱκάνει:  </p>
<p>Ἕκτωρ γάρ ποτε φήσει ἐνὶ Τρώεσσ' ἀγορεύων:  </p>
<p>Τυδεΐδης ὑπ' ἐμεῖο φοβεύμενος ἵκετο νῆας. </p>
<p>ὥς ποτ' ἀπειλήσει:  τότε μοι χάνοι εὐρεῖα χθών. </p>
<p>τὸν δ' ἠμείβετ' ἔπειτα Γερήνιος ἱππότα Νέστωρ:  </p>
<p>ὤ μοι Τυδέος υἱὲ δαΐφρονος, οἷον ἔειπες. </p>
<p>εἴ περ γάρ σ' Ἕκτωρ γε κακὸν καὶ ἀνάλκιδα φήσει, </p>
<p>ἀλλ' οὐ πείσονται Τρῶες καὶ Δαρδανίωνες </p>
<p>καὶ Τρώων ἄλοχοι μεγαθύμων ἀσπιστάων, </p>
<p>τάων ἐν κονίῃσι βάλες θαλεροὺς παρακοίτας. </p>
<p>ὣς ἄρα φωνήσας φύγαδε τράπε μώνυχας ἵππους </p>
<p>αὖτις ἀν' ἰωχμόν:  ἐπὶ δὲ Τρῶές τε καὶ Ἕκτωρ </p>
<p>ἠχῇ θεσπεσίῃ βέλεα στονόεντα χέοντο. </p>
<p>τῷ δ' ἐπὶ μακρὸν ἄϋσε μέγας κορυθαίολος Ἕκτωρ:  </p>
<p>Τυδεΐδη περὶ μέν σε τίον Δαναοὶ ταχύπωλοι </p>
<p>ἕδρῃ τε κρέασίν τε ἰδὲ πλείοις δεπάεσσι:  </p>
<p>νῦν δέ σ' ἀτιμήσουσι:  γυναικὸς ἄρ' ἀντὶ τέτυξο. </p>
<p>ἔρρε κακὴ γλήνη, ἐπεὶ οὐκ εἴξαντος ἐμεῖο </p>
<p>πύργων ἡμετέρων ἐπιβήσεαι, οὐδὲ γυναῖκας </p>
<p>ἄξεις ἐν νήεσσι:  πάρος τοι δαίμονα δώσω. </p>
<p>ὣς φάτο, Τυδεΐδης δὲ διάνδιχα μερμήριξεν </p>
<p>ἵππους τε στρέψαι καὶ ἐναντίβιον μαχέσασθαι. </p>
<p>τρὶς μὲν μερμήριξε κατὰ φρένα καὶ κατὰ θυμόν, </p>
<p>τρὶς δ' ἄρ' ἀπ' Ἰδαίων ὀρέων κτύπε μητίετα Ζεὺς </p>
<p>σῆμα τιθεὶς Τρώεσσι μάχης ἑτεραλκέα νίκην. </p>
<p>Ἕκτωρ δὲ Τρώεσσιν ἐκέκλετο μακρὸν ἀΰσας: </p>
<p>Τρῶες καὶ Λύκιοι καὶ Δάρδανοι ἀγχιμαχηταὶ </p>
<p>ἀνέρες ἔστε φίλοι, μνήσασθε δὲ θούριδος ἀλκῆς. </p>
<p>γιγνώσκω δ' ὅτι μοι πρόφρων κατένευσε Κρονίων </p>
<p>νίκην καὶ μέγα κῦδος, ἀτὰρ Δαναοῖσί γε πῆμα:  </p>
<p>νήπιοι οἳ ἄρα δὴ τάδε τείχεα μηχανόωντο </p>
<p>ἀβλήχρ' οὐδενόσωρα:  τὰ δ' οὐ μένος ἁμὸν ἐρύξει:  </p>
<p>ἵπποι δὲ ῥέα τάφρον ὑπερθορέονται ὀρυκτήν. </p>
<p>ἀλλ' ὅτε κεν δὴ νηυσὶν ἔπι γλαφυρῇσι γένωμαι, </p>
<p>μνημοσύνη τις ἔπειτα πυρὸς δηΐοιο γενέσθω, </p>
<p>ὡς πυρὶ νῆας ἐνιπρήσω, κτείνω δὲ καὶ αὐτοὺς </p>
<p>Ἀργείους παρὰ νηυσὶν ἀτυζομένους ὑπὸ καπνοῦ. </p>
<p>ὣς εἰπὼν ἵπποισιν ἐκέκλετο φώνησέν τε:  </p>
<p>Ξάνθέ τε καὶ σὺ Πόδαργε καὶ Αἴθων Λάμπέ τε δῖε </p>
<p>νῦν μοι τὴν κομιδὴν ἀποτίνετον, ἣν μάλα πολλὴν </p>
<p>Ἀνδρομάχη θυγάτηρ μεγαλήτορος Ἠετίωνος </p>
<p>ὑμῖν πὰρ προτέροισι μελίφρονα πυρὸν ἔθηκεν </p>
<p>οἶνόν τ' ἐγκεράσασα πιεῖν, ὅτε θυμὸς ἀνώγοι, </p>
<p>ἢ ἐμοί, ὅς πέρ οἱ θαλερὸς πόσις εὔχομαι εἶναι. </p>
<p>ἀλλ' ἐφομαρτεῖτον καὶ σπεύδετον ὄφρα λάβωμεν </p>
<p>ἀσπίδα Νεστορέην, τῆς νῦν κλέος οὐρανὸν ἵκει </p>
<p>πᾶσαν χρυσείην ἔμεναι, κανόνας τε καὶ αὐτήν, </p>
<p>αὐτὰρ ἀπ' ὤμοιιν Διομήδεος ἱπποδάμοιο </p>
<p>δαιδάλεον θώρηκα, τὸν Ἥφαιστος κάμε τεύχων. </p>
<p>εἰ τούτω κε λάβοιμεν, ἐελποίμην κεν Ἀχαιοὺς </p>
<p>αὐτονυχὶ νηῶν ἐπιβησέμεν ὠκειάων. </p>
<p>ὣς ἔφατ' εὐχόμενος, νεμέσησε δὲ πότνια Ἥρη, </p>
<p>σείσατο δ' εἰνὶ θρόνῳ, ἐλέλιξε δὲ μακρὸν Ὄλυμπον, </p>
<p>καί ῥα Ποσειδάωνα μέγαν θεὸν ἀντίον ηὔδα:  </p>
<p>ὢ πόποι ἐννοσίγαι' εὐρυσθενές, οὐδέ νυ σοί περ </p>
<p>ὀλλυμένων Δαναῶν ὀλοφύρεται ἐν φρεσὶ θυμός. </p>
<p>οἳ δέ τοι εἰς Ἑλίκην τε καὶ Αἰγὰς δῶρ' ἀνάγουσι </p>
<p>πολλά τε καὶ χαρίεντα:  σὺ δέ σφισι βούλεο νίκην. </p>
<p>εἴ περ γάρ κ' ἐθέλοιμεν, ὅσοι Δαναοῖσιν ἀρωγοί, </p>
<p>Τρῶας ἀπώσασθαι καὶ ἐρυκέμεν εὐρύοπα Ζῆν, </p>
<p>αὐτοῦ κ' ἔνθ' ἀκάχοιτο καθήμενος οἶος ἐν Ἴδῃ. </p>
<p>τὴν δὲ μέγ' ὀχθήσας προσέφη κρείων ἐνοσίχθων:  </p>
<p>Ἥρη ἀπτοεπὲς ποῖον τὸν μῦθον ἔειπες. </p>
<p>οὐκ ἂν ἔγωγ' ἐθέλοιμι Διὶ Κρονίωνι μάχεσθαι </p>
<p>ἡμέας τοὺς ἄλλους, ἐπεὶ ἦ πολὺ φέρτερός ἐστιν. </p>
<p>ὣς οἳ μὲν τοιαῦτα πρὸς ἀλλήλους ἀγόρευον:  </p>
<p>τῶν δ' ὅσον ἐκ νηῶν ἀπὸ πύργου τάφρος ἔεργε </p>
<p>πλῆθεν ὁμῶς ἵππων τε καὶ ἀνδρῶν ἀσπιστάων </p>
<p>εἰλομένων:  εἴλει δὲ θοῷ ἀτάλαντος Ἄρηϊ </p>
<p>Ἕκτωρ Πριαμίδης, ὅτε οἱ Ζεὺς κῦδος ἔδωκε. </p>
<p>καί νύ κ' ἐνέπρησεν πυρὶ κηλέῳ νῆας ἐΐσας, </p>
<p>εἰ μὴ ἐπὶ φρεσὶ θῆκ' Ἀγαμέμνονι πότνια Ἥρη </p>
<p>αὐτῷ ποιπνύσαντι θοῶς ὀτρῦναι Ἀχαιούς. </p>
<p>βῆ δ' ἰέναι παρά τε κλισίας καὶ νῆας Ἀχαιῶν </p>
<p>πορφύρεον μέγα φᾶρος ἔχων ἐν χειρὶ παχείῃ, </p>
<p>στῆ δ' ἐπ' Ὀδυσσῆος μεγακήτεϊ νηῒ μελαίνῃ, </p>
<p>ἥ ῥ' ἐν μεσσάτῳ ἔσκε γεγωνέμεν ἀμφοτέρωσε, </p>
<p>ἠμὲν ἐπ' Αἴαντος κλισίας Τελαμωνιάδαο </p>
<p>ἠδ' ἐπ' Ἀχιλλῆος, τοί ῥ' ἔσχατα νῆας ἐΐσας </p>
<p>εἴρυσαν, ἠνορέῃ πίσυνοι καὶ κάρτεϊ χειρῶν:  </p>
<p>ἤϋσεν δὲ διαπρύσιον Δαναοῖσι γεγωνώς: </p>
<p>αἰδὼς Ἀργεῖοι, κάκ' ἐλέγχεα, εἶδος ἀγητοί:  </p>
<p>πῇ ἔβαν εὐχωλαί, ὅτε δὴ φάμεν εἶναι ἄριστοι, </p>
<p>ἃς ὁπότ' ἐν Λήμνῳ κενεαυχέες ἠγοράασθε, </p>
<p>ἔσθοντες κρέα πολλὰ βοῶν ὀρθοκραιράων </p>
<p>πίνοντες κρητῆρας ἐπιστεφέας οἴνοιο, </p>
<p>Τρώων ἄνθ' ἑκατόν τε διηκοσίων τε ἕκαστος </p>
<p>στήσεσθ' ἐν πολέμῳ:  νῦν δ' οὐδ' ἑνὸς ἄξιοί εἰμεν </p>
<p>Ἕκτορος, ὃς τάχα νῆας ἐνιπρήσει πυρὶ κηλέῳ. </p>
<p>Ζεῦ πάτερ, ἦ ῥά τιν' ἤδη ὑπερμενέων βασιλήων </p>
<p>τῇδ' ἄτῃ ἄασας καί μιν μέγα κῦδος ἀπηύρας; </p>
<p>οὐ μὲν δή ποτέ φημι τεὸν περικαλλέα βωμὸν </p>
<p>νηῒ πολυκλήϊδι παρελθέμεν ἐνθάδε ἔρρων, </p>
<p>ἀλλ' ἐπὶ πᾶσι βοῶν δημὸν καὶ μηρί' ἔκηα </p>
<p>ἱέμενος Τροίην εὐτείχεον ἐξαλαπάξαι. </p>
<p>ἀλλὰ Ζεῦ τόδε πέρ μοι ἐπικρήηνον ἐέλδωρ:  </p>
<p>αὐτοὺς δή περ ἔασον ὑπεκφυγέειν καὶ ἀλύξαι, </p>
<p>μηδ' οὕτω Τρώεσσιν ἔα δάμνασθαι Ἀχαιούς. </p>
<p>ὣς φάτο, τὸν δὲ πατὴρ ὀλοφύρατο δάκρυ χέοντα, </p>
<p>νεῦσε δέ οἱ λαὸν σόον ἔμμεναι οὐδ' ἀπολέσθαι. </p>
<p>αὐτίκα δ' αἰετὸν ἧκε τελειότατον πετεηνῶν, </p>
<p>νεβρὸν ἔχοντ' ὀνύχεσσι τέκος ἐλάφοιο ταχείης: </p>
<p>πὰρ δὲ Διὸς βωμῷ περικαλλέϊ κάββαλε νεβρόν, </p>
<p>ἔνθα πανομφαίῳ Ζηνὶ ῥέζεσκον Ἀχαιοί. </p>
<p>οἳ δ' ὡς οὖν εἴδονθ' ὅ τ' ἄρ' ἐκ Διὸς ἤλυθεν ὄρνις, </p>
<p>μᾶλλον ἐπὶ Τρώεσσι θόρον, μνήσαντο δὲ χάρμης. </p>
<p>ἔνθ' οὔ τις πρότερος Δαναῶν πολλῶν περ ἐόντων </p>
<p>εὔξατο Τυδεΐδαο πάρος σχέμεν ὠκέας ἵππους </p>
<p>τάφρου τ' ἐξελάσαι καὶ ἐναντίβιον μαχέσασθαι, </p>
<p>ἀλλὰ πολὺ πρῶτος Τρώων ἕλεν ἄνδρα κορυστὴν </p>
<p>Φραδμονίδην Ἀγέλαον:  ὃ μὲν φύγαδ' ἔτραπεν ἵππους: </p>
<p>τῷ δὲ μεταστρεφθέντι μεταφρένῳ ἐν δόρυ πῆξεν </p>
<p>ὤμων μεσσηγύς, διὰ δὲ στήθεσφιν ἔλασσεν:  </p>
<p>ἤριπε δ' ἐξ ὀχέων, ἀράβησε δὲ τεύχε' ἐπ' αὐτῷ. </p>
<p>τὸν δὲ μετ' Ἀτρεΐδαι Ἀγαμέμνων καὶ Μενέλαος, </p>
<p>τοῖσι δ' ἐπ' Αἴαντες θοῦριν ἐπιειμένοι ἀλκήν, </p>
<p>τοῖσι δ' ἐπ' Ἰδομενεὺς καὶ ὀπάων Ἰδομενῆος </p>
<p>Μηριόνης ἀτάλαντος Ἐνυαλίῳ ἀνδρειφόντῃ, </p>
<p>τοῖσι δ' ἐπ' Εὐρύπυλος Εὐαίμονος ἀγλαὸς υἱός: </p>
<p>Τεῦκρος δ' εἴνατος ἦλθε παλίντονα τόξα τιταίνων, </p>
<p>στῆ δ' ἄρ' ὑπ' Αἴαντος σάκεϊ Τελαμωνιάδαο. </p>
<p>ἔνθ' Αἴας μὲν ὑπεξέφερεν σάκος: αὐτὰρ ὅ γ' ἥρως </p>
<p>παπτήνας, ἐπεὶ ἄρ τιν' ὀϊστεύσας ἐν ὁμίλῳ </p>
<p>βεβλήκοι, ὃ μὲν αὖθι πεσὼν ἀπὸ θυμὸν ὄλεσσεν, </p>
<p>αὐτὰρ ὃ αὖτις ἰὼν πάϊς ὣς ὑπὸ μητέρα δύσκεν </p>
<p>εἰς Αἴανθ':  ὃ δέ μιν σάκεϊ κρύπτασκε φαεινῷ. </p>
<p>ἔνθα τίνα πρῶτον Τρώων ἕλε Τεῦκρος ἀμύμων; </p>
<p>Ὀρσίλοχον μὲν πρῶτα καὶ Ὄρμενον ἠδ' Ὀφελέστην </p>
<p>Δαίτορά τε Χρομίον τε καὶ ἀντίθεον Λυκοφόντην </p>
<p>καὶ Πολυαιμονίδην Ἀμοπάονα καὶ Μελάνιππον, </p>
<p>πάντας ἐπασσυτέρους πέλασε χθονὶ πουλυβοτείρῃ. </p>
<p>τὸν δὲ ἰδὼν γήθησεν ἄναξ ἀνδρῶν Ἀγαμέμνων </p>
<p>τόξου ἄπο κρατεροῦ Τρώων ὀλέκοντα φάλαγγας: </p>
<p>στῆ δὲ παρ' αὐτὸν ἰὼν καί μιν πρὸς μῦθον ἔειπε:  </p>
<p>Τεῦκρε φίλη κεφαλή, Τελαμώνιε κοίρανε λαῶν </p>
<p>βάλλ' οὕτως, αἴ κέν τι φόως Δαναοῖσι γένηαι </p>
<p>πατρί τε σῷ Τελαμῶνι, ὅ σ' ἔτρεφε τυτθὸν ἐόντα, </p>
<p>καί σε νόθον περ ἐόντα κομίσσατο ᾧ ἐνὶ οἴκῳ:  </p>
<p>τὸν καὶ τηλόθ' ἐόντα ἐϋκλείης ἐπίβησον. </p>
<p>σοὶ δ' ἐγὼ ἐξερέω ὡς καὶ τετελεσμένον ἔσται:  </p>
<p>αἴ κέν μοι δώῃ Ζεύς τ' αἰγίοχος καὶ Ἀθήνη </p>
<p>Ἰλίου ἐξαλαπάξαι ἐϋκτίμενον πτολίεθρον, </p>
<p>πρώτῳ τοι μετ' ἐμὲ πρεσβήϊον ἐν χερὶ θήσω, </p>
<p>ἢ τρίποδ' ἠὲ δύω ἵππους αὐτοῖσιν ὄχεσφιν </p>
<p>ἠὲ γυναῖχ', ἥ κέν τοι ὁμὸν λέχος εἰσαναβαίνοι. </p>
<p>τὸν δ' ἀπαμειβόμενος προσεφώνεε Τεῦκρος ἀμύμων:  </p>
<p>Ἀτρεΐδη κύδιστε τί με σπεύδοντα καὶ αὐτὸν </p>
<p>ὀτρύνεις; οὐ μέν τοι ὅση δύναμίς γε πάρεστι </p>
<p>παύομαι, ἀλλ' ἐξ οὗ προτὶ Ἴλιον ὠσάμεθ' αὐτοὺς </p>
<p>ἐκ τοῦ δὴ τόξοισι δεδεγμένος ἄνδρας ἐναίρω. </p>
<p>ὀκτὼ δὴ προέηκα τανυγλώχινας ὀϊστούς, </p>
<p>πάντες δ' ἐν χροῒ πῆχθεν ἀρηϊθόων αἰζηῶν:  </p>
<p>τοῦτον δ' οὐ δύναμαι βαλέειν κύνα λυσσητῆρα. </p>
<p>ἦ ῥα καὶ ἄλλον ὀϊστὸν ἀπὸ νευρῆφιν ἴαλλεν </p>
<p>Ἕκτορος ἀντικρύ, βαλέειν δέ ἑ ἵετο θυμός: </p>
<p>καὶ τοῦ μέν ῥ' ἀφάμαρθ', ὃ δ' ἀμύμονα Γοργυθίωνα </p>
<p>υἱὸν ἐῢν Πριάμοιο κατὰ στῆθος βάλεν ἰῷ, </p>
<p>τόν ῥ' ἐξ Αἰσύμηθεν ὀπυιομένη τέκε μήτηρ </p>
<p>καλὴ Καστιάνειρα δέμας ἐϊκυῖα θεῇσι. </p>
<p>μήκων δ' ὡς ἑτέρωσε κάρη βάλεν, ἥ τ' ἐνὶ κήπῳ </p>
<p>καρπῷ βριθομένη νοτίῃσί τε εἰαρινῇσιν, </p>
<p>ὣς ἑτέρωσ' ἤμυσε κάρη πήληκι βαρυνθέν. </p>
<p>Τεῦκρος δ' ἄλλον ὀϊστὸν ἀπὸ νευρῆφιν ἴαλλεν </p>
<p>Ἕκτορος ἀντικρύ, βαλέειν δέ ἑ ἵετο θυμός. </p>
<p>ἀλλ' ὅ γε καὶ τόθ' ἅμαρτε:  παρέσφηλεν γὰρ Ἀπόλλων:  </p>
<p>ἀλλ' Ἀρχεπτόλεμον θρασὺν Ἕκτορος ἡνιοχῆα </p>
<p>ἱέμενον πόλεμον δὲ βάλε στῆθος παρὰ μαζόν:  </p>
<p>ἤριπε δ' ἐξ ὀχέων, ὑπερώησαν δέ οἱ ἵπποι </p>
<p>ὠκύποδες: τοῦ δ' αὖθι λύθη ψυχή τε μένος τε. </p>
<p>Ἕκτορα δ' αἰνὸν ἄχος πύκασε φρένας ἡνιόχοιο:  </p>
<p>τὸν μὲν ἔπειτ' εἴασε καὶ ἀχνύμενός περ ἑταίρου, </p>
<p>Κεβριόνην δ' ἐκέλευσεν ἀδελφεὸν ἐγγὺς ἐόντα </p>
<p>ἵππων ἡνί' ἑλεῖν:  ὃ δ' ἄρ' οὐκ ἀπίθησεν ἀκούσας. </p>
<p>αὐτὸς δ' ἐκ δίφροιο χαμαὶ θόρε παμφανόωντος </p>
<p>σμερδαλέα ἰάχων:  ὃ δὲ χερμάδιον λάβε χειρί, </p>
<p>βῆ δ' ἰθὺς Τεύκρου, βαλέειν δέ ἑ θυμὸς ἀνώγει. </p>
<p>ἤτοι ὃ μὲν φαρέτρης ἐξείλετο πικρὸν ὀϊστόν, </p>
<p>θῆκε δ' ἐπὶ νευρῇ:  τὸν δ' αὖ κορυθαίολος Ἕκτωρ </p>
<p>αὐερύοντα παρ' ὦμον, ὅθι κληῒς ἀποέργει </p>
<p>αὐχένα τε στῆθός τε, μάλιστα δὲ καίριόν ἐστι, </p>
<p>τῇ ῥ' ἐπὶ οἷ μεμαῶτα βάλεν λίθῳ ὀκριόεντι, </p>
<p>ῥῆξε δέ οἱ νευρήν:  νάρκησε δὲ χεὶρ ἐπὶ καρπῷ, </p>
<p>στῆ δὲ γνὺξ ἐριπών, τόξον δέ οἱ ἔκπεσε χειρός. </p>
<p>Αἴας δ' οὐκ ἀμέλησε κασιγνήτοιο πεσόντος, </p>
<p>ἀλλὰ θέων περίβη καί οἱ σάκος ἀμφεκάλυψε. </p>
<p>τὸν μὲν ἔπειθ' ὑποδύντε δύω ἐρίηρες ἑταῖροι </p>
<p>Μηκιστεὺς Ἐχίοιο πάϊς καὶ δῖος Ἀλάστωρ </p>
<p>νῆας ἔπι γλαφυρὰς φερέτην βαρέα στενάχοντα. </p>
<p>ἂψ δ' αὖτις Τρώεσσιν Ὀλύμπιος ἐν μένος ὦρσεν:  </p>
<p>οἳ δ' ἰθὺς τάφροιο βαθείης ὦσαν Ἀχαιούς: </p>
<p>Ἕκτωρ δ' ἐν πρώτοισι κίε σθένεϊ βλεμεαίνων. </p>
<p>ὡς δ' ὅτε τίς τε κύων συὸς ἀγρίου ἠὲ λέοντος </p>
<p>ἅπτηται κατόπισθε ποσὶν ταχέεσσι διώκων </p>
<p>ἰσχία τε γλουτούς τε, ἑλισσόμενόν τε δοκεύει, </p>
<p>ὣς Ἕκτωρ ὤπαζε κάρη κομόωντας Ἀχαιούς, </p>
<p>αἰὲν ἀποκτείνων τὸν ὀπίστατον:  οἳ δὲ φέβοντο. </p>
<p>αὐτὰρ ἐπεὶ διά τε σκόλοπας καὶ τάφρον ἔβησαν </p>
<p>φεύγοντες, πολλοὶ δὲ δάμεν Τρώων ὑπὸ χερσίν, </p>
<p>οἳ μὲν δὴ παρὰ νηυσὶν ἐρητύοντο μένοντες, </p>
<p>ἀλλήλοισί τε κεκλόμενοι καὶ πᾶσι θεοῖσι </p>
<p>χεῖρας ἀνίσχοντες μεγάλ' εὐχετόωντο ἕκαστος: </p>
<p>Ἕκτωρ δ' ἀμφιπεριστρώφα καλλίτριχας ἵππους </p>
<p>Γοργοῦς ὄμματ' ἔχων ἠδὲ βροτολοιγοῦ Ἄρηος. </p>
<p>τοὺς δὲ ἰδοῦσ' ἐλέησε θεὰ λευκώλενος Ἥρη, </p>
<p>αἶψα δ' Ἀθηναίην ἔπεα πτερόεντα προσηύδα:  </p>
<p>ὢ πόποι αἰγιόχοιο Διὸς τέκος οὐκέτι νῶϊ </p>
<p>ὀλλυμένων Δαναῶν κεκαδησόμεθ' ὑστάτιόν περ; </p>
<p>οἵ κεν δὴ κακὸν οἶτον ἀναπλήσαντες ὄλωνται </p>
<p>ἀνδρὸς ἑνὸς ῥιπῇ, ὃ δὲ μαίνεται οὐκέτ' ἀνεκτῶς </p>
<p>Ἕκτωρ Πριαμίδης, καὶ δὴ κακὰ πολλὰ ἔοργε. </p>
<p>τὴν δ' αὖτε προσέειπε θεὰ γλαυκῶπις Ἀθήνη:  </p>
<p>καὶ λίην οὗτός γε μένος θυμόν τ' ὀλέσειε </p>
<p>χερσὶν ὑπ' Ἀργείων φθίμενος ἐν πατρίδι γαίῃ:  </p>
<p>ἀλλὰ πατὴρ οὑμὸς φρεσὶ μαίνεται οὐκ ἀγαθῇσι </p>
<p>σχέτλιος, αἰὲν ἀλιτρός, ἐμῶν μενέων ἀπερωεύς: </p>
<p>οὐδέ τι τῶν μέμνηται, ὅ οἱ μάλα πολλάκις υἱὸν </p>
<p>τειρόμενον σώεσκον ὑπ' Εὐρυσθῆος ἀέθλων. </p>
<p>ἤτοι ὃ μὲν κλαίεσκε πρὸς οὐρανόν, αὐτὰρ ἐμὲ Ζεὺς </p>
<p>τῷ ἐπαλεξήσουσαν ἀπ' οὐρανόθεν προΐαλλεν. </p>
<p>εἰ γὰρ ἐγὼ τάδε ᾔδε' ἐνὶ φρεσὶ πευκαλίμῃσιν </p>
<p>εὖτέ μιν εἰς Ἀΐδαο πυλάρταο προὔπεμψεν </p>
<p>ἐξ Ἐρέβευς ἄξοντα κύνα στυγεροῦ Ἀΐδαο, </p>
<p>οὐκ ἂν ὑπεξέφυγε Στυγὸς ὕδατος αἰπὰ ῥέεθρα. </p>
<p>νῦν δ' ἐμὲ μὲν στυγέει, Θέτιδος δ' ἐξήνυσε βουλάς, </p>
<p>ἥ οἱ γούνατ' ἔκυσσε καὶ ἔλλαβε χειρὶ γενείου, </p>
<p>λισσομένη τιμῆσαι Ἀχιλλῆα πτολίπορθον. </p>
<p>ἔσται μὰν ὅτ' ἂν αὖτε φίλην γλαυκώπιδα εἴπῃ. </p>
<p>ἀλλὰ σὰ μὲν νῦν νῶϊν ἐπέντυε μώνυχας ἵππους, </p>
<p>ὄφρ' ἂν ἐγὼ καταδῦσα Διὸς δόμον αἰγιόχοιο </p>
<p>τεύχεσιν ἐς πόλεμον θωρήξομαι, ὄφρα ἴδωμαι </p>
<p>ἢ νῶϊ Πριάμοιο πάϊς κορυθαίολος Ἕκτωρ </p>
<p>γηθήσει προφανέντε ἀνὰ πτολέμοιο γεφύρας, </p>
<p>ἦ τις καὶ Τρώων κορέει κύνας ἠδ' οἰωνοὺς </p>
<p>δημῷ καὶ σάρκεσσι, πεσὼν ἐπὶ νηυσὶν Ἀχαιῶν. </p>
<p>ὣς ἔφατ', οὐδ' ἀπίθησε θεὰ λευκώλενος Ἥρη. </p>
<p>ἣ μὲν ἐποιχομένη χρυσάμπυκας ἔντυεν ἵππους </p>
<p>Ἥρη πρέσβα θεὰ θυγάτηρ μεγάλοιο Κρόνοιο:  </p>
<p>αὐτὰρ Ἀθηναίη κούρη Διὸς αἰγιόχοιο </p>
<p>πέπλον μὲν κατέχευεν ἑανὸν πατρὸς ἐπ' οὔδει </p>
<p>ποικίλον, ὅν ῥ' αὐτὴ ποιήσατο καὶ κάμε χερσίν, </p>
<p>ἣ δὲ χιτῶν' ἐνδῦσα Διὸς νεφεληγερέταο </p>
<p>τεύχεσιν ἐς πόλεμον θωρήσσετο δακρυόεντα. </p>
<p>ἐς δ' ὄχεα φλόγεα ποσὶ βήσετο, λάζετο δ' ἔγχος </p>
<p>βριθὺ μέγα στιβαρόν, τῷ δάμνησι στίχας ἀνδρῶν </p>
<p>ἡρώων, τοῖσίν τε κοτέσσεται ὀβριμοπάτρη. </p>
<p>Ἥρη δὲ μάστιγι θοῶς ἐπεμαίετ' ἄρ' ἵππους: </p>
<p>αὐτόμαται δὲ πύλαι μύκον οὐρανοῦ ἃς ἔχον Ὧραι, </p>
<p>τῇς ἐπιτέτραπται μέγας οὐρανὸς Οὔλυμπός τε </p>
<p>ἠμὲν ἀνακλῖναι πυκινὸν νέφος ἠδ' ἐπιθεῖναι. </p>
<p>τῇ ῥα δι' αὐτάων κεντρηνεκέας ἔχον ἵππους. </p>
<p>Ζεὺς δὲ πατὴρ Ἴδηθεν ἐπεὶ ἴδε χώσατ' ἄρ' αἰνῶς, </p>
<p>Ἶριν δ' ὄτρυνε χρυσόπτερον ἀγγελέουσαν:  </p>
<p>βάσκ' ἴθι Ἶρι ταχεῖα, πάλιν τρέπε μηδ' ἔα ἄντην </p>
<p>ἔρχεσθ':  οὐ γὰρ καλὰ συνοισόμεθα πτόλεμον δέ. </p>
<p>ὧδε γὰρ ἐξερέω, τὸ δὲ καὶ τετελεσμένον ἔσται:  </p>
<p>γυιώσω μέν σφωϊν ὑφ' ἅρμασιν ὠκέας ἵππους, </p>
<p>αὐτὰς δ' ἐκ δίφρου βαλέω κατά θ' ἅρματα ἄξω:  </p>
<p>οὐδέ κεν ἐς δεκάτους περιτελλομένους ἐνιαυτοὺς </p>
<p>ἕλκε' ἀπαλθήσεσθον, ἅ κεν μάρπτῃσι κεραυνός: </p>
<p>ὄφρα ἰδῇ γλαυκῶπις ὅτ' ἂν ᾧ πατρὶ μάχηται. </p>
<p>Ἥρῃ δ' οὔ τι τόσον νεμεσίζομαι οὐδὲ χολοῦμαι:  </p>
<p>αἰεὶ γάρ μοι ἔωθεν ἐνικλᾶν ὅττί κεν εἴπω. </p>
<p>ὣς ἔφατ', ὦρτο δὲ Ἶρις ἀελλόπος ἀγγελέουσα, </p>
<p>βῆ δ' ἐξ Ἰδαίων ὀρέων ἐς μακρὸν Ὄλυμπον. </p>
<p>πρώτῃσιν δὲ πύλῃσι πολυπτύχου Οὐλύμποιο </p>
<p>ἀντομένη κατέρυκε, Διὸς δέ σφ' ἔννεπε μῦθον:  </p>
<p>πῇ μέματον; τί σφῶϊν ἐνὶ φρεσὶ μαίνεται ἦτορ; </p>
<p>οὐκ ἐάᾳ Κρονίδης ἐπαμυνέμεν Ἀργείοισιν. </p>
<p>ὧδε γὰρ ἠπείλησε Κρόνου πάϊς, ᾗ τελέει περ, </p>
<p>γυιώσειν μὲν σφῶϊν ὑφ' ἅρμασιν ὠκέας ἵππους, </p>
<p>αὐτὰς δ' ἐκ δίφρου βαλέειν κατά θ' ἅρματα ἄξειν:  </p>
<p>οὐδέ κεν ἐς δεκάτους περιτελλομένους ἐνιαυτοὺς </p>
<p>ἕλκε' ἀπαλθήσεσθον, ἅ κεν μάρπτῃσι κεραυνός: </p>
<p>ὄφρα ἰδῇς γλαυκῶπι ὅτ' ἂν σῷ πατρὶ μάχηαι. </p>
<p>Ἥρῃ δ' οὔ τι τόσον νεμεσίζεται οὐδὲ χολοῦται:  </p>
<p>αἰεὶ γάρ οἱ ἔωθεν ἐνικλᾶν ὅττι κεν εἴπῃ:  </p>
<p>ἀλλὰ σύ γ' αἰνοτάτη κύον ἀδεὲς εἰ ἐτεόν γε </p>
<p>τολμήσεις Διὸς ἄντα πελώριον ἔγχος ἀεῖραι. </p>
<p>ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις, </p>
<p>αὐτὰρ Ἀθηναίην Ἥρη πρὸς μῦθον ἔειπεν:  </p>
<p>ὢ πόποι αἰγιόχοιο Διὸς τέκος, οὐκέτ' ἔγωγε </p>
<p>νῶϊ ἐῶ Διὸς ἄντα βροτῶν ἕνεκα πτολεμίζειν:  </p>
<p>τῶν ἄλλος μὲν ἀποφθίσθω, ἄλλος δὲ βιώτω, </p>
<p>ὅς κε τύχῃ:  κεῖνος δὲ τὰ ἃ φρονέων ἐνὶ θυμῷ </p>
<p>Τρωσί τε καὶ Δαναοῖσι δικαζέτω, ὡς ἐπιεικές. </p>
<p>ὣς ἄρα φωνήσασα πάλιν τρέπε μώνυχας ἵππους: </p>
<p>τῇσιν δ' Ὧραι μὲν λῦσαν καλλίτριχας ἵππους, </p>
<p>καὶ τοὺς μὲν κατέδησαν ἐπ' ἀμβροσίῃσι κάπῃσιν, </p>
<p>ἅρματα δ' ἔκλιναν πρὸς ἐνώπια παμφανόωντα:  </p>
<p>αὐταὶ δὲ χρυσέοισιν ἐπὶ κλισμοῖσι κάθιζον </p>
<p>μίγδ' ἄλλοισι θεοῖσι, φίλον τετιημέναι ἦτορ. </p>
<p>Ζεὺς δὲ πατὴρ Ἴδηθεν ἐΰτροχον ἅρμα καὶ ἵππους </p>
<p>Οὔλυμπον δὲ δίωκε, θεῶν δ' ἐξίκετο θώκους. </p>
<p>τῷ δὲ καὶ ἵππους μὲν λῦσε κλυτὸς ἐννοσίγαιος, </p>
<p>ἅρματα δ' ἂμ βωμοῖσι τίθει κατὰ λῖτα πετάσσας: </p>
<p>αὐτὸς δὲ χρύσειον ἐπὶ θρόνον εὐρύοπα Ζεὺς </p>
<p>ἕζετο, τῷ δ' ὑπὸ ποσσὶ μέγας πελεμίζετ' Ὄλυμπος. </p>
<p>αἳ δ' οἶαι Διὸς ἀμφὶς Ἀθηναίη τε καὶ Ἥρη </p>
<p>ἥσθην, οὐδέ τί μιν προσεφώνεον οὐδ' ἐρέοντο:  </p>
<p>αὐτὰρ ὃ ἔγνω ᾗσιν ἐνὶ φρεσὶ φώνησέν τε:  </p>
<p>τίφθ' οὕτω τετίησθον Ἀθηναίη τε καὶ Ἥρη; </p>
<p>οὐ μέν θην κάμετόν γε μάχῃ ἔνι κυδιανείρῃ </p>
<p>ὀλλῦσαι Τρῶας, τοῖσιν κότον αἰνὸν ἔθεσθε. </p>
<p>πάντως, οἷον ἐμόν γε μένος καὶ χεῖρες ἄαπτοι, </p>
<p>οὐκ ἄν με τρέψειαν ὅσοι θεοί εἰσ' ἐν Ὀλύμπῳ. </p>
<p>σφῶϊν δὲ πρίν περ τρόμος ἔλλαβε φαίδιμα γυῖα </p>
<p>πρὶν πόλεμόν τε ἰδεῖν πολέμοιό τε μέρμερα ἔργα. </p>
<p>ὧδε γὰρ ἐξερέω, τὸ δέ κεν τετελεσμένον ἦεν:  </p>
<p>οὐκ ἂν ἐφ' ὑμετέρων ὀχέων πληγέντε κεραυνῷ </p>
<p>ἂψ ἐς Ὄλυμπον ἵκεσθον, ἵν' ἀθανάτων ἕδος ἐστίν. </p>
<p>ὣς ἔφαθ', αἳ δ' ἐπέμυξαν Ἀθηναίη τε καὶ Ἥρη:  </p>
<p>πλησίαι αἵ γ' ἥσθην, κακὰ δὲ Τρώεσσι μεδέσθην. </p>
<p>ἤτοι Ἀθηναίη ἀκέων ἦν οὐδέ τι εἶπε </p>
<p>σκυζομένη Διὶ πατρί, χόλος δέ μιν ἄγριος ᾕρει:  </p>
<p>Ἥρῃ δ' οὐκ ἔχαδε στῆθος χόλον, ἀλλὰ προσηύδα:  </p>
<p>αἰνότατε Κρονίδη ποῖον τὸν μῦθον ἔειπες. </p>
<p>εὖ νυ καὶ ἡμεῖς ἴδμεν ὅ τοι σθένος οὐκ ἀλαπαδνόν:  </p>
<p>ἀλλ' ἔμπης Δαναῶν ὀλοφυρόμεθ' αἰχμητάων, </p>
<p>οἵ κεν δὴ κακὸν οἶτον ἀναπλήσαντες ὄλωνται. </p>
<p>ἀλλ' ἤτοι πολέμου μὲν ἀφεξόμεθ', εἰ σὺ κελεύεις: </p>
<p>βουλὴν δ' Ἀργείοις ὑποθησόμεθ' ἥ τις ὀνήσει, </p>
<p>ὡς μὴ πάντες ὄλωνται ὀδυσσαμένοιο τεοῖο. </p>
<p>τὴν δ' ἀπαμειβόμενος προσέφη νεφεληγερέτα Ζεύς: </p>
<p>ἠοῦς δὴ καὶ μᾶλλον ὑπερμενέα Κρονίωνα </p>
<p>ὄψεαι, αἴ κ' ἐθέλῃσθα, βοῶπις πότνια Ἥρη </p>
<p>ὀλλύντ' Ἀργείων πουλὺν στρατὸν αἰχμητάων:  </p>
<p>οὐ γὰρ πρὶν πολέμου ἀποπαύσεται ὄβριμος Ἕκτωρ </p>
<p>πρὶν ὄρθαι παρὰ ναῦφι ποδώκεα Πηλεΐωνα, </p>
<p>ἤματι τῷ ὅτ' ἂν οἳ μὲν ἐπὶ πρύμνῃσι μάχωνται </p>
<p>στείνει ἐν αἰνοτάτῳ περὶ Πατρόκλοιο θανόντος: </p>
<p>ὣς γὰρ θέσφατόν ἐστι:  σέθεν δ' ἐγὼ οὐκ ἀλεγίζω </p>
<p>χωομένης, οὐδ' εἴ κε τὰ νείατα πείραθ' ἵκηαι </p>
<p>γαίης καὶ πόντοιο, ἵν' Ἰάπετός τε Κρόνος τε </p>
<p>ἥμενοι οὔτ' αὐγῇς Ὑπερίονος Ἠελίοιο </p>
<p>τέρποντ' οὔτ' ἀνέμοισι, βαθὺς δέ τε Τάρταρος ἀμφίς: </p>
<p>οὐδ' ἢν ἔνθ' ἀφίκηαι ἀλωμένη, οὔ σευ ἔγωγε </p>
<p>σκυζομένης ἀλέγω, ἐπεὶ οὐ σέο κύντερον ἄλλο. </p>
<p>ὣς φάτο, τὸν δ' οὔ τι προσέφη λευκώλενος Ἥρη. </p>
<p>ἐν δ' ἔπεσ' Ὠκεανῷ λαμπρὸν φάος ἠελίοιο </p>
<p>ἕλκον νύκτα μέλαιναν ἐπὶ ζείδωρον ἄρουραν. </p>
<p>Τρωσὶν μέν ῥ' ἀέκουσιν ἔδυ φάος, αὐτὰρ Ἀχαιοῖς </p>
<p>ἀσπασίη τρίλλιστος ἐπήλυθε νὺξ ἐρεβεννή. </p>
<p>Τρώων αὖτ' ἀγορὴν ποιήσατο φαίδιμος Ἕκτωρ </p>
<p>νόσφι νεῶν ἀγαγὼν ποταμῷ ἔπι δινήεντι, </p>
<p>ἐν καθαρῷ ὅθι δὴ νεκύων διεφαίνετο χῶρος. </p>
<p>ἐξ ἵππων δ' ἀποβάντες ἐπὶ χθόνα μῦθον ἄκουον </p>
<p>τόν ῥ' Ἕκτωρ ἀγόρευε Διῒ φίλος: ἐν δ' ἄρα χειρὶ </p>
<p>ἔγχος ἔχ' ἑνδεκάπηχυ:  πάροιθε δὲ λάμπετο δουρὸς </p>
<p>αἰχμὴ χαλκείη, περὶ δὲ χρύσεος θέε πόρκης, </p>
<p>τῷ ὅ γ' ἐρεισάμενος ἔπεα Τρώεσσι μετηύδα:  </p>
<p>κέκλυτέ μευ Τρῶες καὶ Δάρδανοι ἠδ' ἐπίκουροι:  </p>
<p>νῦν ἐφάμην νῆάς τ' ὀλέσας καὶ πάντας Ἀχαιοὺς </p>
<p>ἂψ ἀπονοστήσειν προτὶ Ἴλιον ἠνεμόεσσαν:  </p>
<p>ἀλλὰ πρὶν κνέφας ἦλθε, τὸ νῦν ἐσάωσε μάλιστα </p>
<p>Ἀργείους καὶ νῆας ἐπὶ ῥηγμῖνι θαλάσσης. </p>
<p>ἀλλ' ἤτοι νῦν μὲν πειθώμεθα νυκτὶ μελαίνῃ </p>
<p>δόρπά τ' ἐφοπλισόμεσθα:  ἀτὰρ καλλίτριχας ἵππους </p>
<p>λύσαθ' ὑπὲξ ὀχέων, παρὰ δέ σφισι βάλλετ' ἐδωδήν:  </p>
<p>ἐκ πόλιος δ' ἄξεσθε βόας καὶ ἴφια μῆλα </p>
<p>καρπαλίμως, οἶνον δὲ μελίφρονα οἰνίζεσθε </p>
<p>σῖτόν τ' ἐκ μεγάρων, ἐπὶ δὲ ξύλα πολλὰ λέγεσθε, </p>
<p>ὥς κεν παννύχιοι μέσφ' ἠοῦς ἠριγενείης </p>
<p>καίωμεν πυρὰ πολλά, σέλας δ' εἰς οὐρανὸν ἵκῃ, </p>
<p>μή πως καὶ διὰ νύκτα κάρη κομόωντες Ἀχαιοὶ </p>
<p>φεύγειν ὁρμήσωνται ἐπ' εὐρέα νῶτα θαλάσσης. </p>
<p>μὴ μὰν ἀσπουδί γε νεῶν ἐπιβαῖεν ἕκηλοι, </p>
<p>ἀλλ' ὥς τις τούτων γε βέλος καὶ οἴκοθι πέσσῃ </p>
<p>βλήμενος ἢ ἰῷ ἢ ἔγχεϊ ὀξυόεντι </p>
<p>νηὸς ἐπιθρῴσκων, ἵνα τις στυγέῃσι καὶ ἄλλος </p>
<p>Τρωσὶν ἐφ' ἱπποδάμοισι φέρειν πολύδακρυν Ἄρηα. </p>
<p>κήρυκες δ' ἀνὰ ἄστυ Διῒ φίλοι ἀγγελλόντων </p>
<p>παῖδας πρωθήβας πολιοκροτάφους τε γέροντας </p>
<p>λέξασθαι περὶ ἄστυ θεοδμήτων ἐπὶ πύργων:  </p>
<p>θηλύτεραι δὲ γυναῖκες ἐνὶ μεγάροισιν ἑκάστη </p>
<p>πῦρ μέγα καιόντων:  φυλακὴ δέ τις ἔμπεδος ἔστω </p>
<p>μὴ λόχος εἰσέλθῃσι πόλιν λαῶν ἀπεόντων. </p>
<p>ὧδ' ἔστω Τρῶες μεγαλήτορες ὡς ἀγορεύω:  </p>
<p>μῦθος δ' ὃς μὲν νῦν ὑγιὴς εἰρημένος ἔστω, </p>
<p>τὸν δ' ἠοῦς Τρώεσσι μεθ' ἱπποδάμοις ἀγορεύσω. </p>
<p>ἔλπομαι εὐχόμενος Διί τ' ἄλλοισίν τε θεοῖσιν </p>
<p>ἐξελάαν ἐνθένδε κύνας κηρεσσιφορήτους, </p>
<p>οὓς κῆρες φορέουσι μελαινάων ἐπὶ νηῶν. </p>
<p>ἀλλ' ἤτοι ἐπὶ νυκτὶ φυλάξομεν ἡμέας αὐτούς, </p>
<p>πρῶϊ δ' ὑπηοῖοι σὺν τεύχεσι θωρηχθέντες </p>
<p>νηυσὶν ἔπι γλαφυρῇσιν ἐγείρομεν ὀξὺν Ἄρηα. </p>
<p>εἴσομαι εἴ κέ μ' ὁ Τυδεΐδης κρατερὸς Διομήδης </p>
<p>πὰρ νηῶν πρὸς τεῖχος ἀπώσεται, ἤ κεν ἐγὼ τὸν </p>
<p>χαλκῷ δῃώσας ἔναρα βροτόεντα φέρωμαι. </p>
<p>αὔριον ἣν ἀρετὴν διαείσεται, εἴ κ' ἐμὸν ἔγχος </p>
<p>μείνῃ ἐπερχόμενον:  ἀλλ' ἐν πρώτοισιν ὀΐω </p>
<p>κείσεται οὐτηθείς, πολέες δ' ἀμφ' αὐτὸν ἑταῖροι </p>
<p>ἠελίου ἀνιόντος ἐς αὔριον:  εἰ γὰρ ἐγὼν ὣς </p>
<p>εἴην ἀθάνατος καὶ ἀγήρως ἤματα πάντα, </p>
<p>τιοίμην δ' ὡς τίετ' Ἀθηναίη καὶ Ἀπόλλων, </p>
<p>ὡς νῦν ἡμέρη ἥδε κακὸν φέρει Ἀργείοισιν. </p>
<p>ὣς Ἕκτωρ ἀγόρευ', ἐπὶ δὲ Τρῶες κελάδησαν. </p>
<p>οἳ δ' ἵππους μὲν λῦσαν ὑπὸ ζυγοῦ ἱδρώοντας, </p>
<p>δῆσαν δ' ἱμάντεσσι παρ' ἅρμασιν οἷσιν ἕκαστος: </p>
<p>ἐκ πόλιος δ' ἄξοντο βόας καὶ ἴφια μῆλα </p>
<p>καρπαλίμως, οἶνον δὲ μελίφρονα οἰνίζοντο, </p>
<p>σῖτόν τ' ἐκ μεγάρων, ἐπὶ δὲ ξύλα πολλὰ λέγοντο. </p>
<p>κνίσην δ' ἐκ πεδίου ἄνεμοι φέρον οὐρανὸν εἴσω. </p>
<p>οἳ δὲ μέγα φρονέοντες ἐπὶ πτολέμοιο γεφύρας </p>
<p>εἴατο παννύχιοι, πυρὰ δέ σφισι καίετο πολλά. </p>
<p>ὡς δ' ὅτ' ἐν οὐρανῷ ἄστρα φαεινὴν ἀμφὶ σελήνην </p>
<p>φαίνετ' ἀριπρεπέα, ὅτε τ' ἔπλετο νήνεμος αἰθήρ:  </p>
<p>ἔκ τ' ἔφανεν πᾶσαι σκοπιαὶ καὶ πρώονες ἄκροι </p>
<p>καὶ νάπαι:  οὐρανόθεν δ' ἄρ' ὑπερράγη ἄσπετος αἰθήρ, </p>
<p>πάντα δὲ εἴδεται ἄστρα, γέγηθε δέ τε φρένα ποιμήν:  </p>
<p>τόσσα μεσηγὺ νεῶν ἠδὲ Ξάνθοιο ῥοάων </p>
<p>Τρώων καιόντων πυρὰ φαίνετο Ἰλιόθι πρό. </p>
<p>χίλι' ἄρ' ἐν πεδίῳ πυρὰ καίετο, πὰρ δὲ ἑκάστῳ </p>
<p>εἴατο πεντήκοντα σέλᾳ πυρὸς αἰθομένοιο. </p>
<p>ἵπποι δὲ κρῖ λευκὸν ἐρεπτόμενοι καὶ ὀλύρας </p>
<p>ἑσταότες παρ' ὄχεσφιν ἐΰθρονον Ἠῶ μίμνον. </p></div1>
<div1 lines="709" n="9">
<p>ὣς οἱ μὲν Τρῶες φυλακὰς ἔχον:  αὐτὰρ Ἀχαιοὺς </p>
<p>θεσπεσίη ἔχε φύζα φόβου κρυόεντος ἑταίρη, </p>
<p>πένθεϊ δ' ἀτλήτῳ βεβολήατο πάντες ἄριστοι. </p>
<p>ὡς δ' ἄνεμοι δύο πόντον ὀρίνετον ἰχθυόεντα </p>
<p>Βορέης καὶ Ζέφυρος, τώ τε Θρῄκηθεν ἄητον </p>
<p>ἐλθόντ' ἐξαπίνης: ἄμυδις δέ τε κῦμα κελαινὸν </p>
<p>κορθύεται, πολλὸν δὲ παρὲξ ἅλα φῦκος ἔχευεν:  </p>
<p>ὣς ἐδαΐζετο θυμὸς ἐνὶ στήθεσσιν Ἀχαιῶν. </p>
<p>Ἀτρεΐδης δ' ἄχεϊ μεγάλῳ βεβολημένος ἦτορ </p>
<p>φοίτα κηρύκεσσι λιγυφθόγγοισι κελεύων </p>
<p>κλήδην εἰς ἀγορὴν κικλήσκειν ἄνδρα ἕκαστον, </p>
<p>μὴ δὲ βοᾶν:  αὐτὸς δὲ μετὰ πρώτοισι πονεῖτο. </p>
<p>ἷζον δ' εἰν ἀγορῇ τετιηότες: ἂν δ' Ἀγαμέμνων </p>
<p>ἵστατο δάκρυ χέων ὥς τε κρήνη μελάνυδρος </p>
<p>ἥ τε κατ' αἰγίλιπος πέτρης δνοφερὸν χέει ὕδωρ:  </p>
<p>ὣς ὃ βαρὺ στενάχων ἔπε' Ἀργείοισι μετηύδα:  </p>
<p>ὦ φίλοι Ἀργείων ἡγήτορες ἠδὲ μέδοντες </p>
<p>Ζεύς με μέγα Κρονίδης ἄτῃ ἐνέδησε βαρείῃ </p>
<p>σχέτλιος, ὃς τότε μέν μοι ὑπέσχετο καὶ κατένευσεν </p>
<p>Ἴλιον ἐκπέρσαντ' εὐτείχεον ἀπονέεσθαι, </p>
<p>νῦν δὲ κακὴν ἀπάτην βουλεύσατο, καί με κελεύει </p>
<p>δυσκλέα Ἄργος ἱκέσθαι, ἐπεὶ πολὺν ὤλεσα λαόν. </p>
<p>οὕτω που Διὶ μέλλει ὑπερμενέϊ φίλον εἶναι, </p>
<p>ὃς δὴ πολλάων πολίων κατέλυσε κάρηνα </p>
<p>ἠδ' ἔτι καὶ λύσει:  τοῦ γὰρ κράτος ἐστὶ μέγιστον. </p>
<p>ἀλλ' ἄγεθ' ὡς ἂν ἐγὼ εἴπω πειθώμεθα πάντες: </p>
<p>φεύγωμεν σὺν νηυσὶ φίλην ἐς πατρίδα γαῖαν:  </p>
<p>οὐ γὰρ ἔτι Τροίην αἱρήσομεν εὐρυάγυιαν. </p>
<p>ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ. </p>
<p>δὴν δ' ἄνεῳ ἦσαν τετιηότες υἷες Ἀχαιῶν:  </p>
<p>ὀψὲ δὲ δὴ μετέειπε βοὴν ἀγαθὸς Διομήδης: </p>
<p>Ἀτρεΐδη σοὶ πρῶτα μαχήσομαι ἀφραδέοντι, </p>
<p>ἣ θέμις ἐστὶν ἄναξ ἀγορῇ:  σὺ δὲ μή τι χολωθῇς. </p>
<p>ἀλκὴν μέν μοι πρῶτον ὀνείδισας ἐν Δαναοῖσι </p>
<p>φὰς ἔμεν ἀπτόλεμον καὶ ἀνάλκιδα:  ταῦτα δὲ πάντα </p>
<p>ἴσασ' Ἀργείων ἠμὲν νέοι ἠδὲ γέροντες. </p>
<p>σοὶ δὲ διάνδιχα δῶκε Κρόνου πάϊς ἀγκυλομήτεω:  </p>
<p>σκήπτρῳ μέν τοι δῶκε τετιμῆσθαι περὶ πάντων, </p>
<p>ἀλκὴν δ' οὔ τοι δῶκεν, ὅ τε κράτος ἐστὶ μέγιστον. </p>
<p>δαιμόνι' οὕτω που μάλα ἔλπεαι υἷας Ἀχαιῶν </p>
<p>ἀπτολέμους τ' ἔμεναι καὶ ἀνάλκιδας ὡς ἀγορεύεις; </p>
<p>εἰ δέ τοι αὐτῷ θυμὸς ἐπέσσυται ὥς τε νέεσθαι </p>
<p>ἔρχεο:  πάρ τοι ὁδός, νῆες δέ τοι ἄγχι θαλάσσης </p>
<p>ἑστᾶσ', αἵ τοι ἕποντο Μυκήνηθεν μάλα πολλαί. </p>
<p>ἀλλ' ἄλλοι μενέουσι κάρη κομόωντες Ἀχαιοὶ </p>
<p>εἰς ὅ κέ περ Τροίην διαπέρσομεν. εἰ δὲ καὶ αὐτοὶ </p>
<p>φευγόντων σὺν νηυσὶ φίλην ἐς πατρίδα γαῖαν:  </p>
<p>νῶϊ δ' ἐγὼ Σθένελός τε μαχησόμεθ' εἰς ὅ κε τέκμωρ </p>
<p>Ἰλίου εὕρωμεν:  σὺν γὰρ θεῷ εἰλήλουθμεν. </p>
<p>ὣς ἔφαθ', οἳ δ' ἄρα πάντες ἐπίαχον υἷες Ἀχαιῶν </p>
<p>μῦθον ἀγασσάμενοι Διομήδεος ἱπποδάμοιο. </p>
<p>τοῖσι δ' ἀνιστάμενος μετεφώνεεν ἱππότα Νέστωρ:  </p>
<p>Τυδεΐδη περὶ μὲν πολέμῳ ἔνι καρτερός ἐσσι, </p>
<p>καὶ βουλῇ μετὰ πάντας ὁμήλικας ἔπλευ ἄριστος. </p>
<p>οὔ τίς τοι τὸν μῦθον ὀνόσσεται ὅσσοι Ἀχαιοί, </p>
<p>οὐδὲ πάλιν ἐρέει:  ἀτὰρ οὐ τέλος ἵκεο μύθων. </p>
<p>ἦ μὲν καὶ νέος ἐσσί, ἐμὸς δέ κε καὶ πάϊς εἴης </p>
<p>ὁπλότατος γενεῆφιν:  ἀτὰρ πεπνυμένα βάζεις </p>
<p>Ἀργείων βασιλῆας, ἐπεὶ κατὰ μοῖραν ἔειπες. </p>
<p>ἀλλ' ἄγ' ἐγών, ὃς σεῖο γεραίτερος εὔχομαι εἶναι, </p>
<p>ἐξείπω καὶ πάντα διίξομαι:  οὐδέ κέ τίς μοι </p>
<p>μῦθον ἀτιμήσει', οὐδὲ κρείων Ἀγαμέμνων. </p>
<p>ἀφρήτωρ ἀθέμιστος ἀνέστιός ἐστιν ἐκεῖνος </p>
<p>ὃς πολέμου ἔραται ἐπιδημίου ὀκρυόεντος. </p>
<p>ἀλλ' ἤτοι νῦν μὲν πειθώμεθα νυκτὶ μελαίνῃ </p>
<p>δόρπά τ' ἐφοπλισόμεσθα:  φυλακτῆρες δὲ ἕκαστοι </p>
<p>λεξάσθων παρὰ τάφρον ὀρυκτὴν τείχεος ἐκτός. </p>
<p>κούροισιν μὲν ταῦτ' ἐπιτέλλομαι:  αὐτὰρ ἔπειτα </p>
<p>Ἀτρεΐδη σὺ μὲν ἄρχε:  σὺ γὰρ βασιλεύτατός ἐσσι. </p>
<p>δαίνυ δαῖτα γέρουσιν:  ἔοικέ τοι, οὔ τοι ἀεικές. </p>
<p>πλεῖαί τοι οἴνου κλισίαι, τὸν νῆες Ἀχαιῶν </p>
<p>ἠμάτιαι Θρῄκηθεν ἐπ' εὐρέα πόντον ἄγουσι:  </p>
<p>πᾶσά τοί ἐσθ' ὑποδεξίη, πολέεσσι δ' ἀνάσσεις. </p>
<p>πολλῶν δ' ἀγρομένων τῷ πείσεαι ὅς κεν ἀρίστην </p>
<p>βουλὴν βουλεύσῃ:  μάλα δὲ χρεὼ πάντας Ἀχαιοὺς </p>
<p>ἐσθλῆς καὶ πυκινῆς, ὅτι δήϊοι ἐγγύθι νηῶν </p>
<p>καίουσιν πυρὰ πολλά:  τίς ἂν τάδε γηθήσειε; </p>
<p>νὺξ δ' ἧδ' ἠὲ διαρραίσει στρατὸν ἠὲ σαώσει. </p>
<p>ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο. </p>
<p>ἐκ δὲ φυλακτῆρες σὺν τεύχεσιν ἐσσεύοντο </p>
<p>ἀμφί τε Νεστορίδην Θρασυμήδεα ποιμένα λαῶν, </p>
<p>ἠδ' ἀμφ' Ἀσκάλαφον καὶ Ἰάλμενον υἷας Ἄρηος </p>
<p>ἀμφί τε Μηριόνην Ἀφαρῆά τε Δηΐπυρόν τε, </p>
<p>ἠδ' ἀμφὶ Κρείοντος υἱὸν Λυκομήδεα δῖον. </p>
<p>ἕπτ' ἔσαν ἡγεμόνες φυλάκων, ἑκατὸν δὲ ἑκάστῳ </p>
<p>κοῦροι ἅμα στεῖχον δολίχ' ἔγχεα χερσὶν ἔχοντες: </p>
<p>κὰδ δὲ μέσον τάφρου καὶ τείχεος ἷζον ἰόντες: </p>
<p>ἔνθα δὲ πῦρ κήαντο, τίθεντο δὲ δόρπα ἕκαστος. </p>
<p>Ἀτρεΐδης δὲ γέροντας ἀολλέας ἦγεν Ἀχαιῶν </p>
<p>ἐς κλισίην, παρὰ δέ σφι τίθει μενοεικέα δαῖτα. </p>
<p>οἳ δ' ἐπ' ὀνείαθ' ἑτοῖμα προκείμενα χεῖρας ἴαλλον. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>τοῖς ὁ γέρων πάμπρωτος ὑφαίνειν ἤρχετο μῆτιν </p>
<p>Νέστωρ, οὗ καὶ πρόσθεν ἀρίστη φαίνετο βουλή:  </p>
<p>ὅ σφιν ἐϋφρονέων ἀγορήσατο καὶ μετέειπεν:  </p>
<p>Ἀτρεΐδη κύδιστε ἄναξ ἀνδρῶν Ἀγάμεμνον </p>
<p>ἐν σοὶ μὲν λήξω, σέο δ' ἄρξομαι, οὕνεκα πολλῶν </p>
<p>λαῶν ἐσσι ἄναξ καί τοι Ζεὺς ἐγγυάλιξε </p>
<p>σκῆπτρόν τ' ἠδὲ θέμιστας, ἵνά σφισι βουλεύῃσθα. </p>
<p>τώ σε χρὴ περὶ μὲν φάσθαι ἔπος ἠδ' ἐπακοῦσαι, </p>
<p>κρηῆναι δὲ καὶ ἄλλῳ, ὅτ' ἄν τινα θυμὸς ἀνώγῃ </p>
<p>εἰπεῖν εἰς ἀγαθόν:  σέο δ' ἕξεται ὅττί κεν ἄρχῃ. </p>
<p>αὐτὰρ ἐγὼν ἐρέω ὥς μοι δοκεῖ εἶναι ἄριστα. </p>
<p>οὐ γάρ τις νόον ἄλλος ἀμείνονα τοῦδε νοήσει </p>
<p>οἷον ἐγὼ νοέω ἠμὲν πάλαι ἠδ' ἔτι καὶ νῦν </p>
<p>ἐξ ἔτι τοῦ ὅτε διογενὲς Βρισηΐδα κούρην </p>
<p>χωομένου Ἀχιλῆος ἔβης κλισίηθεν ἀπούρας </p>
<p>οὔ τι καθ' ἡμέτερόν γε νόον:  μάλα γάρ τοι ἔγωγε </p>
<p>πόλλ' ἀπεμυθεόμην:  σὺ δὲ σῷ μεγαλήτορι θυμῷ </p>
<p>εἴξας ἄνδρα φέριστον, ὃν ἀθάνατοί περ ἔτισαν, </p>
<p>ἠτίμησας, ἑλὼν γὰρ ἔχεις γέρας: ἀλλ' ἔτι καὶ νῦν </p>
<p>φραζώμεσθ' ὥς κέν μιν ἀρεσσάμενοι πεπίθωμεν </p>
<p>δώροισίν τ' ἀγανοῖσιν ἔπεσσί τε μειλιχίοισι. </p>
<p>τὸν δ' αὖτε προσέειπεν ἄναξ ἀνδρῶν Ἀγαμέμνων:  </p>
<p>ὦ γέρον οὔ τι ψεῦδος ἐμὰς ἄτας κατέλεξας: </p>
<p>ἀασάμην, οὐδ' αὐτὸς ἀναίνομαι. ἀντί νυ πολλῶν </p>
<p>λαῶν ἐστὶν ἀνὴρ ὅν τε Ζεὺς κῆρι φιλήσῃ, </p>
<p>ὡς νῦν τοῦτον ἔτισε, δάμασσε δὲ λαὸν Ἀχαιῶν. </p>
<p>ἀλλ' ἐπεὶ ἀασάμην φρεσὶ λευγαλέῃσι πιθήσας, </p>
<p>ἂψ ἐθέλω ἀρέσαι δόμεναί τ' ἀπερείσι' ἄποινα. </p>
<p>ὑμῖν δ' ἐν πάντεσσι περικλυτὰ δῶρ' ὀνομήνω </p>
<p>ἕπτ' ἀπύρους τρίποδας, δέκα δὲ χρυσοῖο τάλαντα, </p>
<p>αἴθωνας δὲ λέβητας ἐείκοσι, δώδεκα δ' ἵππους </p>
<p>πηγοὺς ἀθλοφόρους, οἳ ἀέθλια ποσσὶν ἄροντο. </p>
<p>οὔ κεν ἀλήϊος εἴη ἀνὴρ ᾧ τόσσα γένοιτο, </p>
<p>οὐδέ κεν ἀκτήμων ἐριτίμοιο χρυσοῖο, </p>
<p>ὅσσά μοι ἠνείκαντο ἀέθλια μώνυχες ἵπποι. </p>
<p>δώσω δ' ἑπτὰ γυναῖκας ἀμύμονα ἔργα ἰδυίας </p>
<p>Λεσβίδας, ἃς ὅτε Λέσβον ἐϋκτιμένην ἕλεν αὐτὸς </p>
<p>ἐξελόμην, αἳ κάλλει ἐνίκων φῦλα γυναικῶν. </p>
<p>τὰς μέν οἱ δώσω, μετὰ δ' ἔσσεται ἣν τότ' ἀπηύρων </p>
<p>κούρη Βρισῆος: ἐπὶ δὲ μέγαν ὅρκον ὀμοῦμαι </p>
<p>μή ποτε τῆς εὐνῆς ἐπιβήμεναι ἠδὲ μιγῆναι, </p>
<p>ἣ θέμις ἀνθρώπων πέλει ἀνδρῶν ἠδὲ γυναικῶν. </p>
<p>ταῦτα μὲν αὐτίκα πάντα παρέσσεται:  εἰ δέ κεν αὖτε </p>
<p>ἄστυ μέγα Πριάμοιο θεοὶ δώωσ' ἀλαπάξαι, </p>
<p>νῆα ἅλις χρυσοῦ καὶ χαλκοῦ νηησάσθω </p>
<p>εἰσελθών, ὅτε κεν δατεώμεθα ληΐδ' Ἀχαιοί, </p>
<p>Τρωϊάδας δὲ γυναῖκας ἐείκοσιν αὐτὸς ἑλέσθω, </p>
<p>αἴ κε μετ' Ἀργείην Ἑλένην κάλλισται ἔωσιν. </p>
<p>εἰ δέ κεν Ἄργος ἱκοίμεθ' Ἀχαιϊκὸν οὖθαρ ἀρούρης </p>
<p>γαμβρός κέν μοι ἔοι:  τίσω δέ μιν ἶσον Ὀρέστῃ, </p>
<p>ὅς μοι τηλύγετος τρέφεται θαλίῃ ἔνι πολλῇ. </p>
<p>τρεῖς δέ μοί εἰσι θύγατρες ἐνὶ μεγάρῳ εὐπήκτῳ </p>
<p>Χρυσόθεμις καὶ Λαοδίκη καὶ Ἰφιάνασσα, </p>
<p>τάων ἥν κ' ἐθέλῃσι φίλην ἀνάεδνον ἀγέσθω </p>
<p>πρὸς οἶκον Πηλῆος: ἐγὼ δ' ἐπὶ μείλια δώσω </p>
<p>πολλὰ μάλ', ὅσσ' οὔ πώ τις ἑῇ ἐπέδωκε θυγατρί:  </p>
<p>ἑπτὰ δέ οἱ δώσω εὖ ναιόμενα πτολίεθρα </p>
<p>Καρδαμύλην Ἐνόπην τε καὶ Ἱρὴν ποιήεσσαν </p>
<p>Φηράς τε ζαθέας ἠδ' Ἄνθειαν βαθύλειμον </p>
<p>καλήν τ' Αἴπειαν καὶ Πήδασον ἀμπελόεσσαν. </p>
<p>πᾶσαι δ' ἐγγὺς ἁλός, νέαται Πύλου ἠμαθόεντος: </p>
<p>ἐν δ' ἄνδρες ναίουσι πολύρρηνες πολυβοῦται, </p>
<p>οἵ κέ ἑ δωτίνῃσι θεὸν ὣς τιμήσουσι </p>
<p>καί οἱ ὑπὸ σκήπτρῳ λιπαρὰς τελέουσι θέμιστας. </p>
<p>ταῦτά κέ οἱ τελέσαιμι μεταλήξαντι χόλοιο. </p>
<p>δμηθήτω:  Ἀΐδης τοι ἀμείλιχος ἠδ' ἀδάμαστος, </p>
<p>τοὔνεκα καί τε βροτοῖσι θεῶν ἔχθιστος ἁπάντων:  </p>
<p>καί μοι ὑποστήτω ὅσσον βασιλεύτερός εἰμι </p>
<p>ἠδ' ὅσσον γενεῇ προγενέστερος εὔχομαι εἶναι. </p>
<p>τὸν δ' ἠμείβετ' ἔπειτα Γερήνιος ἱππότα Νέστωρ:  </p>
<p>Ἀτρεΐδη κύδιστε ἄναξ ἀνδρῶν Ἀγάμεμνον </p>
<p>δῶρα μὲν οὐκέτ' ὀνοστὰ διδοῖς Ἀχιλῆϊ ἄνακτι:  </p>
<p>ἀλλ' ἄγετε κλητοὺς ὀτρύνομεν, οἵ κε τάχιστα </p>
<p>ἔλθωσ' ἐς κλισίην Πηληϊάδεω Ἀχιλῆος. </p>
<p>εἰ δ' ἄγε τοὺς ἂν ἐγὼ ἐπιόψομαι οἳ δὲ πιθέσθων. </p>
<p>Φοῖνιξ μὲν πρώτιστα Διῒ φίλος ἡγησάσθω, </p>
<p>αὐτὰρ ἔπειτ' Αἴας τε μέγας καὶ δῖος Ὀδυσσεύς: </p>
<p>κηρύκων δ' Ὀδίος τε καὶ Εὐρυβάτης ἅμ' ἑπέσθων. </p>
<p>φέρτε δὲ χερσὶν ὕδωρ, εὐφημῆσαί τε κέλεσθε, </p>
<p>ὄφρα Διὶ Κρονίδῃ ἀρησόμεθ', αἴ κ' ἐλεήσῃ. </p>
<p>ὣς φάτο, τοῖσι δὲ πᾶσιν ἑαδότα μῦθον ἔειπεν. </p>
<p>αὐτίκα κήρυκες μὲν ὕδωρ ἐπὶ χεῖρας ἔχευαν, </p>
<p>κοῦροι δὲ κρητῆρας ἐπεστέψαντο ποτοῖο, </p>
<p>νώμησαν δ' ἄρα πᾶσιν ἐπαρξάμενοι δεπάεσσιν. </p>
<p>αὐτὰρ ἐπεὶ σπεῖσάν τ' ἔπιόν θ' ὅσον ἤθελε θυμός, </p>
<p>ὁρμῶντ' ἐκ κλισίης Ἀγαμέμνονος Ἀτρεΐδαο. </p>
<p>τοῖσι δὲ πόλλ' ἐπέτελλε Γερήνιος ἱππότα Νέστωρ </p>
<p>δενδίλλων ἐς ἕκαστον, Ὀδυσσῆϊ δὲ μάλιστα, </p>
<p>πειρᾶν ὡς πεπίθοιεν ἀμύμονα Πηλεΐωνα. </p>
<p>τὼ δὲ βάτην παρὰ θῖνα πολυφλοίσβοιο θαλάσσης </p>
<p>πολλὰ μάλ' εὐχομένω γαιηόχῳ ἐννοσιγαίῳ </p>
<p>ῥηϊδίως πεπιθεῖν μεγάλας φρένας Αἰακίδαο. </p>
<p>Μυρμιδόνων δ' ἐπί τε κλισίας καὶ νῆας ἱκέσθην, </p>
<p>τὸν δ' εὗρον φρένα τερπόμενον φόρμιγγι λιγείῃ </p>
<p>καλῇ δαιδαλέῃ, ἐπὶ δ' ἀργύρεον ζυγὸν ἦεν, </p>
<p>τὴν ἄρετ' ἐξ ἐνάρων πόλιν Ἠετίωνος ὀλέσσας: </p>
<p>τῇ ὅ γε θυμὸν ἔτερπεν, ἄειδε δ' ἄρα κλέα ἀνδρῶν. </p>
<p>Πάτροκλος δέ οἱ οἶος ἐναντίος ἧστο σιωπῇ, </p>
<p>δέγμενος Αἰακίδην ὁπότε λήξειεν ἀείδων, </p>
<p>τὼ δὲ βάτην προτέρω, ἡγεῖτο δὲ δῖος Ὀδυσσεύς, </p>
<p>στὰν δὲ πρόσθ' αὐτοῖο:  ταφὼν δ' ἀνόρουσεν Ἀχιλλεὺς </p>
<p>αὐτῇ σὺν φόρμιγγι λιπὼν ἕδος ἔνθα θάασσεν. </p>
<p>ὣς δ' αὔτως Πάτροκλος, ἐπεὶ ἴδε φῶτας, ἀνέστη. </p>
<p>τὼ καὶ δεικνύμενος προσέφη πόδας ὠκὺς Ἀχιλλεύς: </p>
<p>χαίρετον:  ἦ φίλοι ἄνδρες ἱκάνετον ἦ τι μάλα χρεώ, </p>
<p>οἵ μοι σκυζομένῳ περ Ἀχαιῶν φίλτατοί ἐστον. </p>
<p>ὣς ἄρα φωνήσας προτέρω ἄγε δῖος Ἀχιλλεύς, </p>
<p>εἷσεν δ' ἐν κλισμοῖσι τάπησί τε πορφυρέοισιν. </p>
<p>αἶψα δὲ Πάτροκλον προσεφώνεεν ἐγγὺς ἐόντα:  </p>
<p>μείζονα δὴ κρητῆρα Μενοιτίου υἱὲ καθίστα, </p>
<p>ζωρότερον δὲ κέραιε, δέπας δ' ἔντυνον ἑκάστῳ:  </p>
<p>οἳ γὰρ φίλτατοι ἄνδρες ἐμῷ ὑπέασι μελάθρῳ. </p>
<p>ὣς φάτο, Πάτροκλος δὲ φίλῳ ἐπεπείθεθ' ἑταίρῳ. </p>
<p>αὐτὰρ ὅ γε κρεῖον μέγα κάββαλεν ἐν πυρὸς αὐγῇ, </p>
<p>ἐν δ' ἄρα νῶτον ἔθηκ' ὄϊος καὶ πίονος αἰγός, </p>
<p>ἐν δὲ συὸς σιάλοιο ῥάχιν τεθαλυῖαν ἀλοιφῇ. </p>
<p>τῷ δ' ἔχεν Αὐτομέδων, τάμνεν δ' ἄρα δῖος Ἀχιλλεύς. </p>
<p>καὶ τὰ μὲν εὖ μίστυλλε καὶ ἀμφ' ὀβελοῖσιν ἔπειρε, </p>
<p>πῦρ δὲ Μενοιτιάδης δαῖεν μέγα ἰσόθεος φώς. </p>
<p>αὐτὰρ ἐπεὶ κατὰ πῦρ ἐκάη καὶ φλὸξ ἐμαράνθη, </p>
<p>ἀνθρακιὴν στορέσας ὀβελοὺς ἐφύπερθε τάνυσσε, </p>
<p>πάσσε δ' ἁλὸς θείοιο κρατευτάων ἐπαείρας. </p>
<p>αὐτὰρ ἐπεί ῥ' ὤπτησε καὶ εἰν ἐλεοῖσιν ἔχευε, </p>
<p>Πάτροκλος μὲν σῖτον ἑλὼν ἐπένειμε τραπέζῃ </p>
<p>καλοῖς ἐν κανέοισιν, ἀτὰρ κρέα νεῖμεν Ἀχιλλεύς. </p>
<p>αὐτὸς δ' ἀντίον ἷζεν Ὀδυσσῆος θείοιο </p>
<p>τοίχου τοῦ ἑτέροιο, θεοῖσι δὲ θῦσαι ἀνώγει </p>
<p>Πάτροκλον ὃν ἑταῖρον:  ὃ δ' ἐν πυρὶ βάλλε θυηλάς. </p>
<p>οἳ δ' ἐπ' ὀνείαθ' ἑτοῖμα προκείμενα χεῖρας ἴαλλον. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>νεῦσ' Αἴας Φοίνικι:  νόησε δὲ δῖος Ὀδυσσεύς, </p>
<p>πλησάμενος δ' οἴνοιο δέπας δείδεκτ' Ἀχιλῆα:  </p>
<p>χαῖρ' Ἀχιλεῦ:  δαιτὸς μὲν ἐΐσης οὐκ ἐπιδευεῖς </p>
<p>ἠμὲν ἐνὶ κλισίῃ Ἀγαμέμνονος Ἀτρεΐδαο </p>
<p>ἠδὲ καὶ ἐνθάδε νῦν, πάρα γὰρ μενοεικέα πολλὰ </p>
<p>δαίνυσθ':  ἀλλ' οὐ δαιτὸς ἐπηράτου ἔργα μέμηλεν, </p>
<p>ἀλλὰ λίην μέγα πῆμα διοτρεφὲς εἰσορόωντες </p>
<p>δείδιμεν:  ἐν δοιῇ δὲ σαωσέμεν ἢ ἀπολέσθαι </p>
<p>νῆας ἐϋσσέλμους, εἰ μὴ σύ γε δύσεαι ἀλκήν. </p>
<p>ἐγγὺς γὰρ νηῶν καὶ τείχεος αὖλιν ἔθεντο </p>
<p>Τρῶες ὑπέρθυμοι τηλεκλειτοί τ' ἐπίκουροι </p>
<p>κηάμενοι πυρὰ πολλὰ κατὰ στρατόν, οὐδ' ἔτι φασὶ </p>
<p>σχήσεσθ', ἀλλ' ἐν νηυσὶ μελαίνῃσιν πεσέεσθαι. </p>
<p>Ζεὺς δέ σφι Κρονίδης ἐνδέξια σήματα φαίνων </p>
<p>ἀστράπτει:  Ἕκτωρ δὲ μέγα σθένεϊ βλεμεαίνων </p>
<p>μαίνεται ἐκπάγλως πίσυνος Διί, οὐδέ τι τίει </p>
<p>ἀνέρας οὐδὲ θεούς: κρατερὴ δέ ἑ λύσσα δέδυκεν. </p>
<p>ἀρᾶται δὲ τάχιστα φανήμεναι Ἠῶ δῖαν:  </p>
<p>στεῦται γὰρ νηῶν ἀποκόψειν ἄκρα κόρυμβα </p>
<p>αὐτάς τ' ἐμπρήσειν μαλεροῦ πυρός, αὐτὰρ Ἀχαιοὺς </p>
<p>δῃώσειν παρὰ τῇσιν ὀρινομένους ὑπὸ καπνοῦ. </p>
<p>ταῦτ' αἰνῶς δείδοικα κατὰ φρένα, μή οἱ ἀπειλὰς </p>
<p>ἐκτελέσωσι θεοί, ἡμῖν δὲ δὴ αἴσιμον εἴη </p>
<p>φθίσθαι ἐνὶ Τροίῃ ἑκὰς Ἄργεος ἱπποβότοιο. </p>
<p>ἀλλ' ἄνα εἰ μέμονάς γε καὶ ὀψέ περ υἷας Ἀχαιῶν </p>
<p>τειρομένους ἐρύεσθαι ὑπὸ Τρώων ὀρυμαγδοῦ. </p>
<p>αὐτῷ τοι μετόπισθ' ἄχος ἔσσεται, οὐδέ τι μῆχος </p>
<p>ῥεχθέντος κακοῦ ἔστ' ἄκος εὑρεῖν:  ἀλλὰ πολὺ πρὶν </p>
<p>φράζευ ὅπως Δαναοῖσιν ἀλεξήσεις κακὸν ἦμαρ. </p>
<p>ὦ πέπον ἦ μὲν σοί γε πατὴρ ἐπετέλλετο Πηλεὺς </p>
<p>ἤματι τῷ ὅτε σ' ἐκ Φθίης Ἀγαμέμνονι πέμπε:  </p>
<p>τέκνον ἐμὸν κάρτος μὲν Ἀθηναίη τε καὶ Ἥρη </p>
<p>δώσουσ' αἴ κ' ἐθέλωσι, σὺ δὲ μεγαλήτορα θυμὸν </p>
<p>ἴσχειν ἐν στήθεσσι:  φιλοφροσύνη γὰρ ἀμείνων:  </p>
<p>ληγέμεναι δ' ἔριδος κακομηχάνου, ὄφρά σε μᾶλλον </p>
<p>τίωσ' Ἀργείων ἠμὲν νέοι ἠδὲ γέροντες. </p>
<p>ὣς ἐπέτελλ' ὃ γέρων, σὺ δὲ λήθεαι:  ἀλλ' ἔτι καὶ νῦν </p>
<p>παύε', ἔα δὲ χόλον θυμαλγέα:  σοὶ δ' Ἀγαμέμνων </p>
<p>ἄξια δῶρα δίδωσι μεταλήξαντι χόλοιο. </p>
<p>εἰ δὲ σὺ μέν μευ ἄκουσον, ἐγὼ δέ κέ τοι καταλέξω </p>
<p>ὅσσά τοι ἐν κλισίῃσιν ὑπέσχετο δῶρ' Ἀγαμέμνων:  </p>
<p>ἕπτ' ἀπύρους τρίποδας, δέκα δὲ χρυσοῖο τάλαντα, </p>
<p>αἴθωνας δὲ λέβητας ἐείκοσι, δώδεκα δ' ἵππους </p>
<p>πηγοὺς ἀθλοφόρους, οἳ ἀέθλια ποσσὶν ἄροντο. </p>
<p>οὔ κεν ἀλήϊος εἴη ἀνὴρ ᾧ τόσσα γένοιτο </p>
<p>οὐδέ κεν ἀκτήμων ἐριτίμοιο χρυσοῖο, </p>
<p>ὅσσ' Ἀγαμέμνονος ἵπποι ἀέθλια ποσσὶν ἄροντο. </p>
<p>δώσει δ' ἑπτὰ γυναῖκας ἀμύμονα ἔργα ἰδυίας </p>
<p>Λεσβίδας, ἃς ὅτε Λέσβον ἐϋκτιμένην ἕλες αὐτὸς </p>
<p>ἐξέλεθ', αἳ τότε κάλλει ἐνίκων φῦλα γυναικῶν. </p>
<p>τὰς μέν τοι δώσει, μετὰ δ' ἔσσεται ἣν τότ' ἀπηύρα </p>
<p>κούρη Βρισῆος: ἐπὶ δὲ μέγαν ὅρκον ὀμεῖται </p>
<p>μή ποτε τῆς εὐνῆς ἐπιβήμεναι ἠδὲ μιγῆναι </p>
<p>ἣ θέμις ἐστὶν ἄναξ ἤτ' ἀνδρῶν ἤτε γυναικῶν. </p>
<p>ταῦτα μὲν αὐτίκα πάντα παρέσσεται:  εἰ δέ κεν αὖτε </p>
<p>ἄστυ μέγα Πριάμοιο θεοὶ δώωσ' ἀλαπάξαι, </p>
<p>νῆα ἅλις χρυσοῦ καὶ χαλκοῦ νηήσασθαι </p>
<p>εἰσελθών, ὅτε κεν δατεώμεθα ληΐδ' Ἀχαιοί, </p>
<p>Τρωϊάδας δὲ γυναῖκας ἐείκοσιν αὐτὸς ἑλέσθαι, </p>
<p>αἵ κε μετ' Ἀργείην Ἑλένην κάλλισται ἔωσιν. </p>
<p>εἰ δέ κεν Ἄργος ἱκοίμεθ' Ἀχαιϊκὸν οὖθαρ ἀρούρης </p>
<p>γαμβρός κέν οἱ ἔοις: τίσει δέ σε ἶσον Ὀρέστῃ, </p>
<p>ὅς οἱ τηλύγετος τρέφεται θαλίῃ ἔνι πολλῇ. </p>
<p>τρεῖς δέ οἵ εἰσι θύγατρες ἐνὶ μεγάρῳ εὐπήκτῳ </p>
<p>Χρυσόθεμις καὶ Λαοδίκη καὶ Ἰφιάνασσα, </p>
<p>τάων ἥν κ' ἐθέλῃσθα φίλην ἀνάεδνον ἄγεσθαι </p>
<p>πρὸς οἶκον Πηλῆος: ὃ δ' αὖτ' ἐπὶ μείλια δώσει </p>
<p>πολλὰ μάλ', ὅσσ' οὔ πώ τις ἑῇ ἐπέδωκε θυγατρί:  </p>
<p>ἑπτὰ δέ τοι δώσει εὖ ναιόμενα πτολίεθρα </p>
<p>Καρδαμύλην Ἐνόπην τε καὶ Ἱρὴν ποιήεσσαν </p>
<p>Φηράς τε ζαθέας ἠδ' Ἄνθειαν βαθύλειμον </p>
<p>καλήν τ' Αἴπειαν καὶ Πήδασον ἀμπελόεσσαν. </p>
<p>πᾶσαι δ' ἐγγὺς ἁλός, νέαται Πύλου ἠμαθόεντος: </p>
<p>ἐν δ' ἄνδρες ναίουσι πολύρρηνες πολυβοῦται, </p>
<p>οἵ κέ σε δωτίνῃσι θεὸν ὣς τιμήσουσι </p>
<p>καί τοι ὑπὸ σκήπτρῳ λιπαρὰς τελέουσι θέμιστας. </p>
<p>ταῦτά κέ τοι τελέσειε μεταλήξαντι χόλοιο. </p>
<p>εἰ δέ τοι Ἀτρεΐδης μὲν ἀπήχθετο κηρόθι μᾶλλον </p>
<p>αὐτὸς καὶ τοῦ δῶρα, σὺ δ' ἄλλους περ Παναχαιοὺς </p>
<p>τειρομένους ἐλέαιρε κατὰ στρατόν, οἵ σε θεὸν ὣς </p>
<p>τίσουσ':  ἦ γάρ κέ σφι μάλα μέγα κῦδος ἄροιο:  </p>
<p>νῦν γάρ χ' Ἕκτορ' ἕλοις, ἐπεὶ ἂν μάλα τοι σχεδὸν ἔλθοι </p>
<p>λύσσαν ἔχων ὀλοήν, ἐπεὶ οὔ τινά φησιν ὁμοῖον </p>
<p>οἷ ἔμεναι Δαναῶν οὓς ἐνθάδε νῆες ἔνεικαν. </p>
<p>τὸν δ' ἀπαμειβόμενος προσέφη πόδας ὠκὺς Ἀχιλλεύς: </p>
<p>διογενὲς Λαερτιάδη πολυμήχαν' Ὀδυσσεῦ </p>
<p>χρὴ μὲν δὴ τὸν μῦθον ἀπηλεγέως ἀποειπεῖν, </p>
<p>ᾗ περ δὴ φρονέω τε καὶ ὡς τετελεσμένον ἔσται, </p>
<p>ὡς μή μοι τρύζητε παρήμενοι ἄλλοθεν ἄλλος. </p>
<p>ἐχθρὸς γάρ μοι κεῖνος ὁμῶς Ἀΐδαο πύλῃσιν </p>
<p>ὅς χ' ἕτερον μὲν κεύθῃ ἐνὶ φρεσίν, ἄλλο δὲ εἴπῃ. </p>
<p>αὐτὰρ ἐγὼν ἐρέω ὥς μοι δοκεῖ εἶναι ἄριστα:  </p>
<p>οὔτ' ἔμεγ' Ἀτρεΐδην Ἀγαμέμνονα πεισέμεν οἴω </p>
<p>οὔτ' ἄλλους Δαναούς, ἐπεὶ οὐκ ἄρα τις χάρις ἦεν </p>
<p>μάρνασθαι δηΐοισιν ἐπ' ἀνδράσι νωλεμὲς αἰεί. </p>
<p>ἴση μοῖρα μένοντι καὶ εἰ μάλα τις πολεμίζοι:  </p>
<p>ἐν δὲ ἰῇ τιμῇ ἠμὲν κακὸς ἠδὲ καὶ ἐσθλός: </p>
<p>κάτθαν' ὁμῶς ὅ τ' ἀεργὸς ἀνὴρ ὅ τε πολλὰ ἐοργώς. </p>
<p>οὐδέ τί μοι περίκειται, ἐπεὶ πάθον ἄλγεα θυμῷ </p>
<p>αἰεὶ ἐμὴν ψυχὴν παραβαλλόμενος πολεμίζειν. </p>
<p>ὡς δ' ὄρνις ἀπτῆσι νεοσσοῖσι προφέρῃσι </p>
<p>μάστακ' ἐπεί κε λάβῃσι, κακῶς δ' ἄρα οἱ πέλει αὐτῇ, </p>
<p>ὣς καὶ ἐγὼ πολλὰς μὲν ἀΰπνους νύκτας ἴαυον, </p>
<p>ἤματα δ' αἱματόεντα διέπρησσον πολεμίζων </p>
<p>ἀνδράσι μαρνάμενος ὀάρων ἕνεκα σφετεράων. </p>
<p>δώδεκα δὴ σὺν νηυσὶ πόλεις ἀλάπαξ' ἀνθρώπων, </p>
<p>πεζὸς δ' ἕνδεκά φημι κατὰ Τροίην ἐρίβωλον:  </p>
<p>τάων ἐκ πασέων κειμήλια πολλὰ καὶ ἐσθλὰ </p>
<p>ἐξελόμην, καὶ πάντα φέρων Ἀγαμέμνονι δόσκον </p>
<p>Ἀτρεΐδῃ:  ὃ δ' ὄπισθε μένων παρὰ νηυσὶ θοῇσι </p>
<p>δεξάμενος διὰ παῦρα δασάσκετο, πολλὰ δ' ἔχεσκεν. </p>
<p>ἄλλα δ' ἀριστήεσσι δίδου γέρα καὶ βασιλεῦσι:  </p>
<p>τοῖσι μὲν ἔμπεδα κεῖται, ἐμεῦ δ' ἀπὸ μούνου Ἀχαιῶν </p>
<p>εἵλετ', ἔχει δ' ἄλοχον θυμαρέα:  τῇ παριαύων </p>
<p>τερπέσθω. τί δὲ δεῖ πολεμιζέμεναι Τρώεσσιν </p>
<p>Ἀργείους; τί δὲ λαὸν ἀνήγαγεν ἐνθάδ' ἀγείρας </p>
<p>Ἀτρεΐδης; ἦ οὐχ Ἑλένης ἕνεκ' ἠϋκόμοιο; </p>
<p>ἦ μοῦνοι φιλέουσ' ἀλόχους μερόπων ἀνθρώπων </p>
<p>Ἀτρεΐδαι; ἐπεὶ ὅς τις ἀνὴρ ἀγαθὸς καὶ ἐχέφρων </p>
<p>τὴν αὐτοῦ φιλέει καὶ κήδεται, ὡς καὶ ἐγὼ τὴν </p>
<p>ἐκ θυμοῦ φίλεον δουρικτητήν περ ἐοῦσαν. </p>
<p>νῦν δ' ἐπεὶ ἐκ χειρῶν γέρας εἵλετο καί μ' ἀπάτησε </p>
<p>μή μευ πειράτω εὖ εἰδότος: οὐδέ με πείσει. </p>
<p>ἀλλ' Ὀδυσεῦ σὺν σοί τε καὶ ἄλλοισιν βασιλεῦσι </p>
<p>φραζέσθω νήεσσιν ἀλεξέμεναι δήϊον πῦρ. </p>
<p>ἦ μὲν δὴ μάλα πολλὰ πονήσατο νόσφιν ἐμεῖο, </p>
<p>καὶ δὴ τεῖχος ἔδειμε, καὶ ἤλασε τάφρον ἐπ' αὐτῷ </p>
<p>εὐρεῖαν μεγάλην, ἐν δὲ σκόλοπας κατέπηξεν:  </p>
<p>ἀλλ' οὐδ' ὧς δύναται σθένος Ἕκτορος ἀνδροφόνοιο </p>
<p>ἴσχειν:  ὄφρα δ' ἐγὼ μετ' Ἀχαιοῖσιν πολέμιζον </p>
<p>οὐκ ἐθέλεσκε μάχην ἀπὸ τείχεος ὀρνύμεν Ἕκτωρ, </p>
<p>ἀλλ' ὅσον ἐς Σκαιάς τε πύλας καὶ φηγὸν ἵκανεν:  </p>
<p>ἔνθά ποτ' οἶον ἔμιμνε, μόγις δέ μευ ἔκφυγεν ὁρμήν. </p>
<p>νῦν δ' ἐπεὶ οὐκ ἐθέλω πολεμιζέμεν Ἕκτορι δίῳ </p>
<p>αὔριον ἱρὰ Διὶ ῥέξας καὶ πᾶσι θεοῖσι </p>
<p>νηήσας εὖ νῆας, ἐπὴν ἅλα δὲ προερύσσω, </p>
<p>ὄψεαι, αἴ κ' ἐθέλῃσθα καὶ αἴ κέν τοι τὰ μεμήλῃ, </p>
<p>ἦρι μάλ' Ἑλλήσποντον ἐπ' ἰχθυόεντα πλεούσας </p>
<p>νῆας ἐμάς, ἐν δ' ἄνδρας ἐρεσσέμεναι μεμαῶτας: </p>
<p>εἰ δέ κεν εὐπλοίην δώῃ κλυτὸς ἐννοσίγαιος </p>
<p>ἤματί κε τριτάτῳ Φθίην ἐρίβωλον ἱκοίμην. </p>
<p>ἔστι δέ μοι μάλα πολλά, τὰ κάλλιπον ἐνθάδε ἔρρων:  </p>
<p>ἄλλον δ' ἐνθένδε χρυσὸν καὶ χαλκὸν ἐρυθρὸν </p>
<p>ἠδὲ γυναῖκας ἐϋζώνους πολιόν τε σίδηρον </p>
<p>ἄξομαι, ἅσσ' ἔλαχόν γε:  γέρας δέ μοι, ὅς περ ἔδωκεν, </p>
<p>αὖτις ἐφυβρίζων ἕλετο κρείων Ἀγαμέμνων </p>
<p>Ἀτρεΐδης: τῷ πάντ' ἀγορευέμεν ὡς ἐπιτέλλω </p>
<p>ἀμφαδόν, ὄφρα καὶ ἄλλοι ἐπισκύζωνται Ἀχαιοὶ </p>
<p>εἴ τινά που Δαναῶν ἔτι ἔλπεται ἐξαπατήσειν </p>
<p>αἰὲν ἀναιδείην ἐπιειμένος: οὐδ' ἂν ἔμοιγε </p>
<p>τετλαίη κύνεός περ ἐὼν εἰς ὦπα ἰδέσθαι:  </p>
<p>οὐδέ τί οἱ βουλὰς συμφράσσομαι, οὐδὲ μὲν ἔργον:  </p>
<p>ἐκ γὰρ δή μ' ἀπάτησε καὶ ἤλιτεν:  οὐδ' ἂν ἔτ' αὖτις </p>
<p>ἐξαπάφοιτ' ἐπέεσσιν:  ἅλις δέ οἱ:  ἀλλὰ ἕκηλος </p>
<p>ἐρρέτω:  ἐκ γάρ εὑ φρένας εἵλετο μητίετα Ζεύς. </p>
<p>ἐχθρὰ δέ μοι τοῦ δῶρα, τίω δέ μιν ἐν καρὸς αἴσῃ. </p>
<p>οὐδ' εἴ μοι δεκάκις τε καὶ εἰκοσάκις τόσα δοίη </p>
<p>ὅσσά τέ οἱ νῦν ἔστι, καὶ εἴ ποθεν ἄλλα γένοιτο, </p>
<p>οὐδ' ὅσ' ἐς Ὀρχομενὸν ποτινίσεται, οὐδ' ὅσα Θήβας </p>
<p>Αἰγυπτίας, ὅθι πλεῖστα δόμοις ἐν κτήματα κεῖται, </p>
<p>αἵ θ' ἑκατόμπυλοί εἰσι, διηκόσιοι δ' ἀν' ἑκάστας </p>
<p>ἀνέρες ἐξοιχνεῦσι σὺν ἵπποισιν καὶ ὄχεσφιν:  </p>
<p>οὐδ' εἴ μοι τόσα δοίη ὅσα ψάμαθός τε κόνις τε, </p>
<p>οὐδέ κεν ὧς ἔτι θυμὸν ἐμὸν πείσει' Ἀγαμέμνων </p>
<p>πρίν γ' ἀπὸ πᾶσαν ἐμοὶ δόμεναι θυμαλγέα λώβην. </p>
<p>κούρην δ' οὐ γαμέω Ἀγαμέμνονος Ἀτρεΐδαο, </p>
<p>οὐδ' εἰ χρυσείῃ Ἀφροδίτῃ κάλλος ἐρίζοι, </p>
<p>ἔργα δ' Ἀθηναίῃ γλαυκώπιδι ἰσοφαρίζοι:  </p>
<p>οὐδέ μιν ὧς γαμέω:  ὃ δ' Ἀχαιῶν ἄλλον ἑλέσθω, </p>
<p>ὅς τις οἷ τ' ἐπέοικε καὶ ὃς βασιλεύτερός ἐστιν. </p>
<p>ἢν γὰρ δή με σαῶσι θεοὶ καὶ οἴκαδ' ἵκωμαι, </p>
<p>Πηλεύς θήν μοι ἔπειτα γυναῖκά γε μάσσεται αὐτός. </p>
<p>πολλαὶ Ἀχαιΐδες εἰσὶν ἀν' Ἑλλάδα τε Φθίην τε </p>
<p>κοῦραι ἀριστήων, οἵ τε πτολίεθρα ῥύονται, </p>
<p>τάων ἥν κ' ἐθέλωμι φίλην ποιήσομ' ἄκοιτιν. </p>
<p>ἔνθα δέ μοι μάλα πολλὸν ἐπέσσυτο θυμὸς ἀγήνωρ </p>
<p>γήμαντα μνηστὴν ἄλοχον ἐϊκυῖαν ἄκοιτιν </p>
<p>κτήμασι τέρπεσθαι τὰ γέρων ἐκτήσατο Πηλεύς: </p>
<p>οὐ γὰρ ἐμοὶ ψυχῆς ἀντάξιον οὐδ' ὅσα φασὶν </p>
<p>Ἴλιον ἐκτῆσθαι εὖ ναιόμενον πτολίεθρον </p>
<p>τὸ πρὶν ἐπ' εἰρήνης, πρὶν ἐλθεῖν υἷας Ἀχαιῶν, </p>
<p>οὐδ' ὅσα λάϊνος οὐδὸς ἀφήτορος ἐντὸς ἐέργει </p>
<p>Φοίβου Ἀπόλλωνος Πυθοῖ ἔνι πετρηέσσῃ. </p>
<p>ληϊστοὶ μὲν γάρ τε βόες καὶ ἴφια μῆλα, </p>
<p>κτητοὶ δὲ τρίποδές τε καὶ ἵππων ξανθὰ κάρηνα, </p>
<p>ἀνδρὸς δὲ ψυχὴ πάλιν ἐλθεῖν οὔτε λεϊστὴ </p>
<p>οὔθ' ἑλετή, ἐπεὶ ἄρ κεν ἀμείψεται ἕρκος ὀδόντων. </p>
<p>μήτηρ γάρ τέ μέ φησι θεὰ Θέτις ἀργυρόπεζα </p>
<p>διχθαδίας κῆρας φερέμεν θανάτοιο τέλος δέ. </p>
<p>εἰ μέν κ' αὖθι μένων Τρώων πόλιν ἀμφιμάχωμαι, </p>
<p>ὤλετο μέν μοι νόστος, ἀτὰρ κλέος ἄφθιτον ἔσται:  </p>
<p>εἰ δέ κεν οἴκαδ' ἵκωμι φίλην ἐς πατρίδα γαῖαν, </p>
<p>ὤλετό μοι κλέος ἐσθλόν, ἐπὶ δηρὸν δέ μοι αἰὼν </p>
<p>ἔσσεται, οὐδέ κέ μ' ὦκα τέλος θανάτοιο κιχείη. </p>
<p>καὶ δ' ἂν τοῖς ἄλλοισιν ἐγὼ παραμυθησαίμην </p>
<p>οἴκαδ' ἀποπλείειν, ἐπεὶ οὐκέτι δήετε τέκμωρ </p>
<p>Ἰλίου αἰπεινῆς: μάλα γάρ ἑθεν εὐρύοπα Ζεὺς </p>
<p>χεῖρα ἑὴν ὑπερέσχε, τεθαρσήκασι δὲ λαοί. </p>
<p>ἀλλ' ὑμεῖς μὲν ἰόντες ἀριστήεσσιν Ἀχαιῶν </p>
<p>ἀγγελίην ἀπόφασθε:  τὸ γὰρ γέρας ἐστὶ γερόντων:  </p>
<p>ὄφρ' ἄλλην φράζωνται ἐνὶ φρεσὶ μῆτιν ἀμείνω, </p>
<p>ἥ κέ σφιν νῆάς τε σαῷ καὶ λαὸν Ἀχαιῶν </p>
<p>νηυσὶν ἔπι γλαφυρῇς, ἐπεὶ οὔ σφισιν ἥδέ γ' ἑτοίμη </p>
<p>ἣν νῦν ἐφράσσαντο ἐμεῦ ἀπομηνίσαντος: </p>
<p>Φοῖνιξ δ' αὖθι παρ' ἄμμι μένων κατακοιμηθήτω, </p>
<p>ὄφρά μοι ἐν νήεσσι φίλην ἐς πατρίδ' ἕπηται </p>
<p>αὔριον ἢν ἐθέλῃσιν:  ἀνάγκῃ δ' οὔ τί μιν ἄξω. </p>
<p>ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ </p>
<p>μῦθον ἀγασσάμενοι:  μάλα γὰρ κρατερῶς ἀπέειπεν:  </p>
<p>ὀψὲ δὲ δὴ μετέειπε γέρων ἱππηλάτα Φοῖνιξ </p>
<p>δάκρυ' ἀναπρήσας: περὶ γὰρ δίε νηυσὶν Ἀχαιῶν:  </p>
<p>εἰ μὲν δὴ νόστόν γε μετὰ φρεσὶ φαίδιμ' Ἀχιλλεῦ </p>
<p>βάλλεαι, οὐδέ τι πάμπαν ἀμύνειν νηυσὶ θοῇσι </p>
<p>πῦρ ἐθέλεις ἀΐδηλον, ἐπεὶ χόλος ἔμπεσε θυμῷ, </p>
<p>πῶς ἂν ἔπειτ' ἀπὸ σεῖο φίλον τέκος αὖθι λιποίμην </p>
<p>οἶος; σοὶ δέ μ' ἔπεμπε γέρων ἱππηλάτα Πηλεὺς </p>
<p>ἤματι τῷ ὅτε σ' ἐκ Φθίης Ἀγαμέμνονι πέμπε </p>
<p>νήπιον οὔ πω εἰδόθ' ὁμοιΐου πολέμοιο </p>
<p>οὐδ' ἀγορέων, ἵνα τ' ἄνδρες ἀριπρεπέες τελέθουσι. </p>
<p>τοὔνεκά με προέηκε διδασκέμεναι τάδε πάντα, </p>
<p>μύθων τε ῥητῆρ' ἔμεναι πρηκτῆρά τε ἔργων. </p>
<p>ὡς ἂν ἔπειτ' ἀπὸ σεῖο φίλον τέκος οὐκ ἐθέλοιμι </p>
<p>λείπεσθ', οὐδ' εἴ κέν μοι ὑποσταίη θεὸς αὐτὸς </p>
<p>γῆρας ἀποξύσας θήσειν νέον ἡβώοντα, </p>
<p>οἷον ὅτε πρῶτον λίπον Ἑλλάδα καλλιγύναικα </p>
<p>φεύγων νείκεα πατρὸς Ἀμύντορος Ὀρμενίδαο, </p>
<p>ὅς μοι παλλακίδος περιχώσατο καλλικόμοιο, </p>
<p>τὴν αὐτὸς φιλέεσκεν, ἀτιμάζεσκε δ' ἄκοιτιν </p>
<p>μητέρ' ἐμήν:  ἣ δ' αἰὲν ἐμὲ λισσέσκετο γούνων </p>
<p>παλλακίδι προμιγῆναι, ἵν' ἐχθήρειε γέροντα. </p>
<p>τῇ πιθόμην καὶ ἔρεξα:  πατὴρ δ' ἐμὸς αὐτίκ' ὀϊσθεὶς </p>
<p>πολλὰ κατηρᾶτο, στυγερὰς δ' ἐπεκέκλετ' Ἐρινῦς, </p>
<p>μή ποτε γούνασιν οἷσιν ἐφέσσεσθαι φίλον υἱὸν </p>
<p>ἐξ ἐμέθεν γεγαῶτα:  θεοὶ δ' ἐτέλειον ἐπαρὰς </p>
<p>Ζεύς τε καταχθόνιος καὶ ἐπαινὴ Περσεφόνεια. </p>
<p>ἔνθ' ἐμοὶ οὐκέτι πάμπαν ἐρητύετ' ἐν φρεσὶ θυμὸς </p>
<p>πατρὸς χωομένοιο κατὰ μέγαρα στρωφᾶσθαι. </p>
<p>ἦ μὲν πολλὰ ἔται καὶ ἀνεψιοὶ ἀμφὶς ἐόντες </p>
<p>αὐτοῦ λισσόμενοι κατερήτυον ἐν μεγάροισι, </p>
<p>πολλὰ δὲ ἴφια μῆλα καὶ εἰλίποδας ἕλικας βοῦς </p>
<p>ἔσφαζον, πολλοὶ δὲ σύες θαλέθοντες ἀλοιφῇ </p>
<p>εὑόμενοι τανύοντο διὰ φλογὸς Ἡφαίστοιο, </p>
<p>πολλὸν δ' ἐκ κεράμων μέθυ πίνετο τοῖο γέροντος. </p>
<p>εἰνάνυχες δέ μοι ἀμφ' αὐτῷ παρὰ νύκτας ἴαυον:  </p>
<p>οἳ μὲν ἀμειβόμενοι φυλακὰς ἔχον, οὐδέ ποτ' ἔσβη </p>
<p>πῦρ, ἕτερον μὲν ὑπ' αἰθούσῃ εὐερκέος αὐλῆς, </p>
<p>ἄλλο δ' ἐνὶ προδόμῳ, πρόσθεν θαλάμοιο θυράων. </p>
<p>ἀλλ' ὅτε δὴ δεκάτη μοι ἐπήλυθε νὺξ ἐρεβεννή, </p>
<p>καὶ τότ' ἐγὼ θαλάμοιο θύρας πυκινῶς ἀραρυίας </p>
<p>ῥήξας ἐξῆλθον, καὶ ὑπέρθορον ἑρκίον αὐλῆς </p>
<p>ῥεῖα, λαθὼν φύλακάς τ' ἄνδρας δμῳάς τε γυναῖκας. </p>
<p>φεῦγον ἔπειτ' ἀπάνευθε δι' Ἑλλάδος εὐρυχόροιο, </p>
<p>Φθίην δ' ἐξικόμην ἐριβώλακα μητέρα μήλων </p>
<p>ἐς Πηλῆα ἄναχθ':  ὃ δέ με πρόφρων ὑπέδεκτο, </p>
<p>καί μ' ἐφίλησ' ὡς εἴ τε πατὴρ ὃν παῖδα φιλήσῃ </p>
<p>μοῦνον τηλύγετον πολλοῖσιν ἐπὶ κτεάτεσσι, </p>
<p>καί μ' ἀφνειὸν ἔθηκε, πολὺν δέ μοι ὤπασε λαόν:  </p>
<p>ναῖον δ' ἐσχατιὴν Φθίης Δολόπεσσιν ἀνάσσων. </p>
<p>καί σε τοσοῦτον ἔθηκα θεοῖς ἐπιείκελ' Ἀχιλλεῦ, </p>
<p>ἐκ θυμοῦ φιλέων, ἐπεὶ οὐκ ἐθέλεσκες ἅμ' ἄλλῳ </p>
<p>οὔτ' ἐς δαῖτ' ἰέναι οὔτ' ἐν μεγάροισι πάσασθαι, </p>
<p>πρίν γ' ὅτε δή σ' ἐπ' ἐμοῖσιν ἐγὼ γούνεσσι καθίσσας </p>
<p>ὄψου τ' ἄσαιμι προταμὼν καὶ οἶνον ἐπισχών. </p>
<p>πολλάκι μοι κατέδευσας ἐπὶ στήθεσσι χιτῶνα </p>
<p>οἴνου ἀποβλύζων ἐν νηπιέῃ ἀλεγεινῇ. </p>
<p>ὣς ἐπὶ σοὶ μάλα πολλὰ πάθον καὶ πολλὰ μόγησα, </p>
<p>τὰ φρονέων ὅ μοι οὔ τι θεοὶ γόνον ἐξετέλειον </p>
<p>ἐξ ἐμεῦ:  ἀλλὰ σὲ παῖδα θεοῖς ἐπιείκελ' Ἀχιλλεῦ </p>
<p>ποιεύμην, ἵνα μοί ποτ' ἀεικέα λοιγὸν ἀμύνῃς. </p>
<p>ἀλλ' Ἀχιλεῦ δάμασον θυμὸν μέγαν:  οὐδέ τί σε χρὴ </p>
<p>νηλεὲς ἦτορ ἔχειν:  στρεπτοὶ δέ τε καὶ θεοὶ αὐτοί, </p>
<p>τῶν περ καὶ μείζων ἀρετὴ τιμή τε βίη τε. </p>
<p>καὶ μὲν τοὺς θυέεσσι καὶ εὐχωλῇς ἀγανῇσι </p>
<p>λοιβῇ τε κνίσῃ τε παρατρωπῶσ' ἄνθρωποι </p>
<p>λισσόμενοι, ὅτε κέν τις ὑπερβήῃ καὶ ἁμάρτῃ. </p>
<p>καὶ γάρ τε λιταί εἰσι Διὸς κοῦραι μεγάλοιο </p>
<p>χωλαί τε ῥυσαί τε παραβλῶπές τ' ὀφθαλμώ, </p>
<p>αἵ ῥά τε καὶ μετόπισθ' ἄτης ἀλέγουσι κιοῦσαι. </p>
<p>ἣ δ' ἄτη σθεναρή τε καὶ ἀρτίπος, οὕνεκα πάσας </p>
<p>πολλὸν ὑπεκπροθέει, φθάνει δέ τε πᾶσαν ἐπ' αἶαν </p>
<p>βλάπτουσ' ἀνθρώπους: αἳ δ' ἐξακέονται ὀπίσσω. </p>
<p>ὃς μέν τ' αἰδέσεται κούρας Διὸς ἆσσον ἰούσας, </p>
<p>τὸν δὲ μέγ' ὤνησαν καί τ' ἔκλυον εὐχομένοιο:  </p>
<p>ὃς δέ κ' ἀνήνηται καί τε στερεῶς ἀποείπῃ, </p>
<p>λίσσονται δ' ἄρα ταί γε Δία Κρονίωνα κιοῦσαι </p>
<p>τῷ ἄτην ἅμ' ἕπεσθαι, ἵνα βλαφθεὶς ἀποτίσῃ. </p>
<p>ἀλλ' Ἀχιλεῦ πόρε καὶ σὺ Διὸς κούρῃσιν ἕπεσθαι </p>
<p>τιμήν, ἥ τ' ἄλλων περ ἐπιγνάμπτει νόον ἐσθλῶν. </p>
<p>εἰ μὲν γὰρ μὴ δῶρα φέροι τὰ δ' ὄπισθ' ὀνομάζοι </p>
<p>Ἀτρεΐδης, ἀλλ' αἰὲν ἐπιζαφελῶς χαλεπαίνοι, </p>
<p>οὐκ ἂν ἔγωγέ σε μῆνιν ἀπορρίψαντα κελοίμην </p>
<p>Ἀργείοισιν ἀμυνέμεναι χατέουσί περ ἔμπης: </p>
<p>νῦν δ' ἅμα τ' αὐτίκα πολλὰ διδοῖ τὰ δ' ὄπισθεν ὑπέστη, </p>
<p>ἄνδρας δὲ λίσσεσθαι ἐπιπροέηκεν ἀρίστους </p>
<p>κρινάμενος κατὰ λαὸν Ἀχαιϊκόν, οἵ τε σοὶ αὐτῷ </p>
<p>φίλτατοι Ἀργείων:  τῶν μὴ σύ γε μῦθον ἐλέγξῃς </p>
<p>μηδὲ πόδας: πρὶν δ' οὔ τι νεμεσσητὸν κεχολῶσθαι. </p>
<p>οὕτω καὶ τῶν πρόσθεν ἐπευθόμεθα κλέα ἀνδρῶν </p>
<p>ἡρώων, ὅτε κέν τιν' ἐπιζάφελος χόλος ἵκοι:  </p>
<p>δωρητοί τε πέλοντο παράρρητοί τ' ἐπέεσσι. </p>
<p>μέμνημαι τόδε ἔργον ἐγὼ πάλαι οὔ τι νέον γε </p>
<p>ὡς ἦν:  ἐν δ' ὑμῖν ἐρέω πάντεσσι φίλοισι. </p>
<p>Κουρῆτές τ' ἐμάχοντο καὶ Αἰτωλοὶ μενεχάρμαι </p>
<p>ἀμφὶ πόλιν Καλυδῶνα καὶ ἀλλήλους ἐνάριζον, </p>
<p>Αἰτωλοὶ μὲν ἀμυνόμενοι Καλυδῶνος ἐραννῆς, </p>
<p>Κουρῆτες δὲ διαπραθέειν μεμαῶτες Ἄρηϊ. </p>
<p>καὶ γὰρ τοῖσι κακὸν χρυσόθρονος Ἄρτεμις ὦρσε </p>
<p>χωσαμένη ὅ οἱ οὔ τι θαλύσια γουνῷ ἀλωῆς </p>
<p>Οἰνεὺς ῥέξ':  ἄλλοι δὲ θεοὶ δαίνυνθ' ἑκατόμβας, </p>
<p>οἴῃ δ' οὐκ ἔρρεξε Διὸς κούρῃ μεγάλοιο. </p>
<p>ἢ λάθετ' ἢ οὐκ ἐνόησεν:  ἀάσατο δὲ μέγα θυμῷ. </p>
<p>ἣ δὲ χολωσαμένη δῖον γένος ἰοχέαιρα </p>
<p>ὦρσεν ἔπι χλούνην σῦν ἄγριον ἀργιόδοντα, </p>
<p>ὃς κακὰ πόλλ' ἕρδεσκεν ἔθων Οἰνῆος ἀλωήν:  </p>
<p>πολλὰ δ' ὅ γε προθέλυμνα χαμαὶ βάλε δένδρεα μακρὰ </p>
<p>αὐτῇσιν ῥίζῃσι καὶ αὐτοῖς ἄνθεσι μήλων. </p>
<p>τὸν δ' υἱὸς Οἰνῆος ἀπέκτεινεν Μελέαγρος </p>
<p>πολλέων ἐκ πολίων θηρήτορας ἄνδρας ἀγείρας </p>
<p>καὶ κύνας: οὐ μὲν γάρ κε δάμη παύροισι βροτοῖσι:  </p>
<p>τόσσος ἔην, πολλοὺς δὲ πυρῆς ἐπέβησ' ἀλεγεινῆς. </p>
<p>ἣ δ' ἀμφ' αὐτῷ θῆκε πολὺν κέλαδον καὶ ἀϋτὴν </p>
<p>ἀμφὶ συὸς κεφαλῇ καὶ δέρματι λαχνήεντι, </p>
<p>Κουρήτων τε μεσηγὺ καὶ Αἰτωλῶν μεγαθύμων. </p>
<p>ὄφρα μὲν οὖν Μελέαγρος ἄρηι φίλος πολέμιζε, </p>
<p>τόφρα δὲ Κουρήτεσσι κακῶς ἦν, οὐδὲ δύναντο </p>
<p>τείχεος ἔκτοσθεν μίμνειν πολέες περ ἐόντες: </p>
<p>ἀλλ' ὅτε δὴ Μελέαγρον ἔδυ χόλος, ὅς τε καὶ ἄλλων </p>
<p>οἰδάνει ἐν στήθεσσι νόον πύκα περ φρονεόντων, </p>
<p>ἤτοι ὃ μητρὶ φίλῃ Ἀλθαίῃ χωόμενος κῆρ </p>
<p>κεῖτο παρὰ μνηστῇ ἀλόχῳ καλῇ Κλεοπάτρῃ </p>
<p>κούρῃ Μαρπήσσης καλλισφύρου Εὐηνίνης </p>
<p>Ἴδεώ θ', ὃς κάρτιστος ἐπιχθονίων γένετ' ἀνδρῶν </p>
<p>τῶν τότε:  καί ῥα ἄνακτος ἐναντίον εἵλετο τόξον </p>
<p>Φοίβου Ἀπόλλωνος καλλισφύρου εἵνεκα νύμφης, </p>
<p>τὴν δὲ τότ' ἐν μεγάροισι πατὴρ καὶ πότνια μήτηρ </p>
<p>Ἀλκυόνην καλέεσκον ἐπώνυμον, οὕνεκ' ἄρ' αὐτῆς </p>
<p>μήτηρ ἀλκυόνος πολυπενθέος οἶτον ἔχουσα </p>
<p>κλαῖεν ὅ μιν ἑκάεργος ἀνήρπασε Φοῖβος Ἀπόλλων:  </p>
<p>τῇ ὅ γε παρκατέλεκτο χόλον θυμαλγέα πέσσων </p>
<p>ἐξ ἀρέων μητρὸς κεχολωμένος, ἥ ῥα θεοῖσι </p>
<p>πόλλ' ἀχέουσ' ἠρᾶτο κασιγνήτοιο φόνοιο, </p>
<p>πολλὰ δὲ καὶ γαῖαν πολυφόρβην χερσὶν ἀλοία </p>
<p>κικλήσκουσ' Ἀΐδην καὶ ἐπαινὴν Περσεφόνειαν </p>
<p>πρόχνυ καθεζομένη, δεύοντο δὲ δάκρυσι κόλποι, </p>
<p>παιδὶ δόμεν θάνατον:  τῆς δ' ἠεροφοῖτις Ἐρινὺς </p>
<p>ἔκλυεν ἐξ Ἐρέβεσφιν ἀμείλιχον ἦτορ ἔχουσα. </p>
<p>τῶν δὲ τάχ' ἀμφὶ πύλας ὅμαδος καὶ δοῦπος ὀρώρει </p>
<p>πύργων βαλλομένων:  τὸν δὲ λίσσοντο γέροντες </p>
<p>Αἰτωλῶν, πέμπον δὲ θεῶν ἱερῆας ἀρίστους, </p>
<p>ἐξελθεῖν καὶ ἀμῦναι ὑποσχόμενοι μέγα δῶρον:  </p>
<p>ὁππόθι πιότατον πεδίον Καλυδῶνος ἐραννῆς, </p>
<p>ἔνθά μιν ἤνωγον τέμενος περικαλλὲς ἑλέσθαι </p>
<p>πεντηκοντόγυον, τὸ μὲν ἥμισυ οἰνοπέδοιο, </p>
<p>ἥμισυ δὲ ψιλὴν ἄροσιν πεδίοιο ταμέσθαι. </p>
<p>πολλὰ δέ μιν λιτάνευε γέρων ἱππηλάτα Οἰνεὺς </p>
<p>οὐδοῦ ἐπεμβεβαὼς ὑψηρεφέος θαλάμοιο </p>
<p>σείων κολλητὰς σανίδας γουνούμενος υἱόν:  </p>
<p>πολλὰ δὲ τόν γε κασίγνηται καὶ πότνια μήτηρ </p>
<p>ἐλλίσσονθ':  ὃ δὲ μᾶλλον ἀναίνετο:  πολλὰ δ' ἑταῖροι, </p>
<p>οἵ οἱ κεδνότατοι καὶ φίλτατοι ἦσαν ἁπάντων:  </p>
<p>ἀλλ' οὐδ' ὧς τοῦ θυμὸν ἐνὶ στήθεσσιν ἔπειθον, </p>
<p>πρίν γ' ὅτε δὴ θάλαμος πύκ' ἐβάλλετο, τοὶ δ' ἐπὶ πύργων </p>
<p>βαῖνον Κουρῆτες καὶ ἐνέπρηθον μέγα ἄστυ. </p>
<p>καὶ τότε δὴ Μελέαγρον ἐΰζωνος παράκοιτις </p>
<p>λίσσετ' ὀδυρομένη, καί οἱ κατέλεξεν ἅπαντα </p>
<p>κήδε', ὅσ' ἀνθρώποισι πέλει τῶν ἄστυ ἁλώῃ:  </p>
<p>ἄνδρας μὲν κτείνουσι, πόλιν δέ τε πῦρ ἀμαθύνει, </p>
<p>τέκνα δέ τ' ἄλλοι ἄγουσι βαθυζώνους τε γυναῖκας. </p>
<p>τοῦ δ' ὠρίνετο θυμὸς ἀκούοντος κακὰ ἔργα, </p>
<p>βῆ δ' ἰέναι, χροῒ δ' ἔντε' ἐδύσετο παμφανόωντα. </p>
<p>ὣς ὃ μὲν Αἰτωλοῖσιν ἀπήμυνεν κακὸν ἦμαρ </p>
<p>εἴξας ᾧ θυμῷ:  τῷ δ' οὐκέτι δῶρα τέλεσσαν </p>
<p>πολλά τε καὶ χαρίεντα, κακὸν δ' ἤμυνε καὶ αὔτως. </p>
<p>ἀλλὰ σὺ μή μοι ταῦτα νόει φρεσί, μὴ δέ σε δαίμων </p>
<p>ἐνταῦθα τρέψειε φίλος: κάκιον δέ κεν εἴη </p>
<p>νηυσὶν καιομένῃσιν ἀμυνέμεν:  ἀλλ' ἐπὶ δώρων </p>
<p>ἔρχεο:  ἶσον γάρ σε θεῷ τίσουσιν Ἀχαιοί. </p>
<p>εἰ δέ κ' ἄτερ δώρων πόλεμον φθισήνορα δύῃς </p>
<p>οὐκέθ' ὁμῶς τιμῆς ἔσεαι πόλεμόν περ ἀλαλκών, </p>
<p>τὸν δ' ἀπαμειβόμενος προσέφη πόδας ὠκὺς Ἀχιλλεύς: </p>
<p>Φοῖνιξ ἄττα γεραιὲ διοτρεφὲς οὔ τί με ταύτης </p>
<p>χρεὼ τιμῆς: φρονέω δὲ τετιμῆσθαι Διὸς αἴσῃ, </p>
<p>ἥ μ' ἕξει παρὰ νηυσὶ κορωνίσιν εἰς ὅ κ' ἀϋτμὴ </p>
<p>ἐν στήθεσσι μένῃ καί μοι φίλα γούνατ' ὀρώρῃ. </p>
<p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσι:  </p>
<p>μή μοι σύγχει θυμὸν ὀδυρόμενος καὶ ἀχεύων </p>
<p>Ἀτρεΐδῃ ἥρωϊ φέρων χάριν:  οὐδέ τί σε χρὴ </p>
<p>τὸν φιλέειν, ἵνα μή μοι ἀπέχθηαι φιλέοντι. </p>
<p>καλόν τοι σὺν ἐμοὶ τὸν κήδειν ὅς κ' ἐμὲ κήδῃ:  </p>
<p>ἶσον ἐμοὶ βασίλευε καὶ ἥμισυ μείρεο τιμῆς. </p>
<p>οὗτοι δ' ἀγγελέουσι, σὺ δ' αὐτόθι λέξεο μίμνων </p>
<p>εὐνῇ ἔνι μαλακῇ:  ἅμα δ' ἠοῖ φαινομένηφι </p>
<p>φρασσόμεθ' ἤ κε νεώμεθ' ἐφ' ἡμέτερ' ἦ κε μένωμεν. </p>
<p>ἦ καὶ Πατρόκλῳ ὅ γ' ἐπ' ὀφρύσι νεῦσε σιωπῇ </p>
<p>Φοίνικι στορέσαι πυκινὸν λέχος, ὄφρα τάχιστα </p>
<p>ἐκ κλισίης νόστοιο μεδοίατο:  τοῖσι δ' ἄρ' Αἴας </p>
<p>ἀντίθεος Τελαμωνιάδης μετὰ μῦθον ἔειπε:  </p>
<p>διογενὲς Λαερτιάδη πολυμήχαν' Ὀδυσσεῦ </p>
<p>ἴομεν:  οὐ γάρ μοι δοκέει μύθοιο τελευτὴ </p>
<p>τῇδέ γ' ὁδῷ κρανέεσθαι:  ἀπαγγεῖλαι δὲ τάχιστα </p>
<p>χρὴ μῦθον Δαναοῖσι καὶ οὐκ ἀγαθόν περ ἐόντα </p>
<p>οἵ που νῦν ἕαται ποτιδέγμενοι. αὐτάρ Ἀχιλλεὺς </p>
<p>ἄγριον ἐν στήθεσσι θέτο μεγαλήτορα θυμὸν </p>
<p>σχέτλιος, οὐδὲ μετατρέπεται φιλότητος ἑταίρων </p>
<p>τῆς ᾗ μιν παρὰ νηυσὶν ἐτίομεν ἔξοχον ἄλλων </p>
<p>νηλής: καὶ μέν τίς τε κασιγνήτοιο φονῆος </p>
<p>ποινὴν ἢ οὗ παιδὸς ἐδέξατο τεθνηῶτος: </p>
<p>καί ῥ' ὃ μὲν ἐν δήμῳ μένει αὐτοῦ πόλλ' ἀποτίσας, </p>
<p>τοῦ δέ τ' ἐρητύεται κραδίη καὶ θυμὸς ἀγήνωρ </p>
<p>ποινὴν δεξαμένῳ:  σοὶ δ' ἄληκτόν τε κακόν τε </p>
<p>θυμὸν ἐνὶ στήθεσσι θεοὶ θέσαν εἵνεκα κούρης </p>
<p>οἴης: νῦν δέ τοι ἑπτὰ παρίσχομεν ἔξοχ' ἀρίστας, </p>
<p>ἄλλά τε πόλλ' ἐπὶ τῇσι:  σὺ δ' ἵλαον ἔνθεο θυμόν, </p>
<p>αἴδεσσαι δὲ μέλαθρον:  ὑπωρόφιοι δέ τοί εἰμεν </p>
<p>πληθύος ἐκ Δαναῶν, μέμαμεν δέ τοι ἔξοχον ἄλλων </p>
<p>κήδιστοί τ' ἔμεναι καὶ φίλτατοι ὅσσοι Ἀχαιοί. </p>
<p>τὸν δ' ἀπαμειβόμενος προσέφη πόδας ὠκὺς Ἀχιλλεύς: </p>
<p>Αἶαν διογενὲς Τελαμώνιε κοίρανε λαῶν </p>
<p>πάντά τί μοι κατὰ θυμὸν ἐείσαο μυθήσασθαι:  </p>
<p>ἀλλά μοι οἰδάνεται κραδίη χόλῳ ὁππότε κείνων </p>
<p>μνήσομαι ὥς μ' ἀσύφηλον ἐν Ἀργείοισιν ἔρεξεν </p>
<p>Ἀτρεΐδης ὡς εἴ τιν' ἀτίμητον μετανάστην. </p>
<p>ἀλλ' ὑμεῖς ἔρχεσθε καὶ ἀγγελίην ἀπόφασθε:  </p>
<p>οὐ γὰρ πρὶν πολέμοιο μεδήσομαι αἱματόεντος </p>
<p>πρίν γ' υἱὸν Πριάμοιο δαΐφρονος Ἕκτορα δῖον </p>
<p>Μυρμιδόνων ἐπί τε κλισίας καὶ νῆας ἱκέσθαι </p>
<p>κτείνοντ' Ἀργείους, κατά τε σμῦξαι πυρὶ νῆας. </p>
<p>ἀμφὶ δέ τοι τῇ ἐμῇ κλισίῃ καὶ νηῒ μελαίνῃ </p>
<p>Ἕκτορα καὶ μεμαῶτα μάχης σχήσεσθαι ὀΐω. </p>
<p>ὣς ἔφαθ', οἳ δὲ ἕκαστος ἑλὼν δέπας ἀμφικύπελλον </p>
<p>σπείσαντες παρὰ νῆας ἴσαν πάλιν:  ἦρχε δ' Ὀδυσσεύς. </p>
<p>Πάτροκλος δ' ἑτάροισιν ἰδὲ δμωῇσι κέλευσε </p>
<p>Φοίνικι στορέσαι πυκινὸν λέχος ὅττι τάχιστα. </p>
<p>αἳ δ' ἐπιπειθόμεναι στόρεσαν λέχος ὡς ἐκέλευσε </p>
<p>κώεά τε ῥῆγός τε λίνοιό τε λεπτὸν ἄωτον. </p>
<p>ἔνθ' ὃ γέρων κατέλεκτο καὶ ἠῶ δῖαν ἔμιμνεν. </p>
<p>αὐτὰρ Ἀχιλλεὺς εὗδε μυχῷ κλισίης εὐπήκτου:  </p>
<p>τῷ δ' ἄρα παρκατέλεκτο γυνή, τὴν Λεσβόθεν ἦγε, </p>
<p>Φόρβαντος θυγάτηρ Διομήδη καλλιπάρῃος. </p>
<p>Πάτροκλος δ' ἑτέρωθεν ἐλέξατο:  πὰρ δ' ἄρα καὶ τῷ </p>
<p>Ἶφις ἐΰζωνος, τήν οἱ πόρε δῖος Ἀχιλλεὺς </p>
<p>Σκῦρον ἑλὼν αἰπεῖαν Ἐνυῆος πτολίεθρον. </p>
<p>οἳ δ' ὅτε δὴ κλισίῃσιν ἐν Ἀτρεΐδαο γένοντο. </p>
<p>τοὺς μὲν ἄρα χρυσέοισι κυπέλλοις υἷες Ἀχαιῶν </p>
<p>δειδέχατ' ἄλλοθεν ἄλλος ἀνασταδόν, ἔκ τ' ἐρέοντο:  </p>
<p>πρῶτος δ' ἐξερέεινεν ἄναξ ἀνδρῶν Ἀγαμέμνων:  </p>
<p>εἴπ' ἄγε μ' ὦ πολύαιν' Ὀδυσεῦ μέγα κῦδος Ἀχαιῶν </p>
<p>ἤ ῥ' ἐθέλει νήεσσιν ἀλεξέμεναι δήϊον πῦρ, </p>
<p>ἦ ἀπέειπε, χόλος δ' ἔτ' ἔχει μεγαλήτορα θυμόν; </p>
<p>τὸν δ' αὖτε προσέειπε πολύτλας δῖος Ὀδυσσεύς: </p>
<p>Ἀτρεΐδη κύδιστε ἄναξ ἀνδρῶν Ἀγάμεμνον </p>
<p>κεῖνός γ' οὐκ ἐθέλει σβέσσαι χόλον, ἀλλ' ἔτι μᾶλλον </p>
<p>πιμπλάνεται μένεος, σὲ δ' ἀναίνεται ἠδὲ σὰ δῶρα. </p>
<p>αὐτόν σε φράζεσθαι ἐν Ἀργείοισιν ἄνωγεν </p>
<p>ὅππως κεν νῆάς τε σαῷς καὶ λαὸν Ἀχαιῶν:  </p>
<p>αὐτὸς δ' ἠπείλησεν ἅμ' ἠοῖ φαινομένηφι </p>
<p>νῆας ἐϋσσέλμους ἅλαδ' ἑλκέμεν ἀμφιελίσσας. </p>
<p>καὶ δ' ἂν τοῖς ἄλλοισιν ἔφη παραμυθήσασθαι </p>
<p>οἴκαδ' ἀποπλείειν, ἐπεὶ οὐκέτι δήετε τέκμωρ </p>
<p>Ἰλίου αἰπεινῆς: μάλα γάρ ἑθεν εὐρύοπα Ζεὺς </p>
<p>χεῖρα ἑὴν ὑπερέσχε, τεθαρσήκασι δὲ λαοί. </p>
<p>ὣς ἔφατ':  εἰσὶ καὶ οἵδε τάδ' εἰπέμεν, οἵ μοι ἕποντο, </p>
<p>Αἴας καὶ κήρυκε δύω πεπνυμένω ἄμφω. </p>
<p>Φοῖνιξ δ' αὖθ' ὃ γέρων κατελέξατο, ὡς γὰρ ἀνώγει, </p>
<p>ὄφρά οἱ ἐν νήεσσι φίλην ἐς πατρίδ' ἕπηται </p>
<p>αὔριον, ἢν ἐθέλῃσιν:  ἀνάγκῃ δ' οὔ τί μιν ἄξει. </p>
<p>ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ </p>
<p>μῦθον ἀγασσάμενοι:  μάλα γὰρ κρατερῶς ἀγόρευσε. </p>
<p>δὴν δ' ἄνεῳ ἦσαν τετιηότες υἷες Ἀχαιῶν:  </p>
<p>ὀψὲ δὲ δὴ μετέειπε βοὴν ἀγαθὸς Διομήδης: </p>
<p>Ἀτρεΐδη κύδιστε ἄναξ ἀνδρῶν Ἀγάμεμνον </p>
<p>μὴ ὄφελες λίσσεσθαι ἀμύμονα Πηλεΐωνα </p>
<p>μυρία δῶρα διδούς: ὃ δ' ἀγήνωρ ἐστὶ καὶ ἄλλως: </p>
<p>νῦν αὖ μιν πολὺ μᾶλλον ἀγηνορίῃσιν ἐνῆκας. </p>
<p>ἀλλ' ἤτοι κεῖνον μὲν ἐάσομεν ἤ κεν ἴῃσιν </p>
<p>ἦ κε μένῃ:  τότε δ' αὖτε μαχήσεται ὁππότε κέν μιν </p>
<p>θυμὸς ἐνὶ στήθεσσιν ἀνώγῃ καὶ θεὸς ὄρσῃ. </p>
<p>ἀλλ' ἄγεθ' ὡς ἂν ἐγὼ εἴπω πειθώμεθα πάντες: </p>
<p>νῦν μὲν κοιμήσασθε τεταρπόμενοι φίλον ἦτορ </p>
<p>σίτου καὶ οἴνοιο:  τὸ γὰρ μένος ἐστὶ καὶ ἀλκή:  </p>
<p>αὐτὰρ ἐπεί κε φανῇ καλὴ ῥοδοδάκτυλος Ἠώς, </p>
<p>καρπαλίμως πρὸ νεῶν ἐχέμεν λαόν τε καὶ ἵππους </p>
<p>ὀτρύνων, καὶ δ' αὐτὸς ἐνὶ πρώτοισι μάχεσθαι. </p>
<p>ὣς ἔφαθ', οἳ δ' ἄρα πάντες ἐπῄνησαν βασιλῆες </p>
<p>μῦθον ἀγασσάμενοι Διομήδεος ἱπποδάμοιο. </p>
<p>καὶ τότε δὴ σπείσαντες ἔβαν κλισίην δὲ ἕκαστος, </p>
<p>ἔνθα δὲ κοιμήσαντο καὶ ὕπνου δῶρον ἕλοντο. </p></div1>
<div1 lines="579" n="10">
<p>ἄλλοι μὲν παρὰ νηυσὶν ἀριστῆες Παναχαιῶν </p>
<p>εὗδον παννύχιοι μαλακῷ δεδμημένοι ὕπνῳ:  </p>
<p>ἀλλ' οὐκ Ἀτρεΐδην Ἀγαμέμνονα ποιμένα λαῶν </p>
<p>ὕπνος ἔχε γλυκερὸς πολλὰ φρεσὶν ὁρμαίνοντα. </p>
<p>ὡς δ' ὅτ' ἂν ἀστράπτῃ πόσις Ἥρης ἠϋκόμοιο </p>
<p>τεύχων ἢ πολὺν ὄμβρον ἀθέσφατον ἠὲ χάλαζαν </p>
<p>ἢ νιφετόν, ὅτε πέρ τε χιὼν ἐπάλυνεν ἀρούρας, </p>
<p>ἠέ ποθι πτολέμοιο μέγα στόμα πευκεδανοῖο, </p>
<p>ὣς πυκίν' ἐν στήθεσσιν ἀνεστενάχιζ' Ἀγαμέμνων </p>
<p>νειόθεν ἐκ κραδίης, τρομέοντο δέ οἱ φρένες ἐντός. </p>
<p>ἤτοι ὅτ' ἐς πεδίον τὸ Τρωϊκὸν ἀθρήσειε, </p>
<p>θαύμαζεν πυρὰ πολλὰ τὰ καίετο Ἰλιόθι πρὸ </p>
<p>αὐλῶν συρίγγων τ' ἐνοπὴν ὅμαδόν τ' ἀνθρώπων. </p>
<p>αὐτὰρ ὅτ' ἐς νῆάς τε ἴδοι καὶ λαὸν Ἀχαιῶν, </p>
<p>πολλὰς ἐκ κεφαλῆς προθελύμνους ἕλκετο χαίτας </p>
<p>ὑψόθ' ἐόντι Διί, μέγα δ' ἔστενε κυδάλιμον κῆρ. </p>
<p>ἥδε δέ οἱ κατὰ θυμὸν ἀρίστη φαίνετο βουλὴ </p>
<p>Νέστορ' ἔπι πρῶτον Νηλήϊον ἐλθέμεν ἀνδρῶν, </p>
<p>εἴ τινά οἱ σὺν μῆτιν ἀμύμονα τεκτήναιτο, </p>
<p>ἥ τις ἀλεξίκακος πᾶσιν Δαναοῖσι γένοιτο. </p>
<p>ὀρθωθεὶς δ' ἔνδυνε περὶ στήθεσσι χιτῶνα, </p>
<p>ποσσὶ δ' ὑπὸ λιπαροῖσιν ἐδήσατο καλὰ πέδιλα, </p>
<p>ἀμφὶ δ' ἔπειτα δαφοινὸν ἑέσσατο δέρμα λέοντος </p>
<p>αἴθωνος μεγάλοιο ποδηνεκές, εἵλετο δ' ἔγχος. </p>
<p>ὣς δ' αὔτως Μενέλαον ἔχε τρόμος: οὐδὲ γὰρ αὐτῷ </p>
<p>ὕπνος ἐπὶ βλεφάροισιν ἐφίζανε:  μή τι πάθοιεν </p>
<p>Ἀργεῖοι, τοὶ δὴ ἕθεν εἵνεκα πουλὺν ἐφ' ὑγρὴν </p>
<p>ἤλυθον ἐς Τροίην πόλεμον θρασὺν ὁρμαίνοντες. </p>
<p>παρδαλέῃ μὲν πρῶτα μετάφρενον εὐρὺ κάλυψε </p>
<p>ποικίλῃ, αὐτὰρ ἐπὶ στεφάνην κεφαλῆφιν ἀείρας </p>
<p>θήκατο χαλκείην, δόρυ δ' εἵλετο χειρὶ παχείῃ. </p>
<p>βῆ δ' ἴμεν ἀνστήσων ὃν ἀδελφεόν, ὃς μέγα πάντων </p>
<p>Ἀργείων ἤνασσε, θεὸς δ' ὣς τίετο δήμῳ. </p>
<p>τὸν δ' εὗρ' ἀμφ' ὤμοισι τιθήμενον ἔντεα καλὰ </p>
<p>νηῒ πάρα πρύμνῃ:  τῷ δ' ἀσπάσιος γένετ' ἐλθών. </p>
<p>τὸν πρότερος προσέειπε βοὴν ἀγαθὸς Μενέλαος: </p>
<p>τίφθ' οὕτως ἠθεῖε κορύσσεαι; ἦ τιν' ἑταίρων </p>
<p>ὀτρυνέεις Τρώεσσιν ἐπίσκοπον; ἀλλὰ μάλ' αἰνῶς </p>
<p>δείδω μὴ οὔ τίς τοι ὑπόσχηται τόδε ἔργον </p>
<p>ἄνδρας δυσμενέας σκοπιαζέμεν οἶος ἐπελθὼν </p>
<p>νύκτα δι' ἀμβροσίην:  μάλα τις θρασυκάρδιος ἔσται. </p>
<p>τὸν δ' ἀπαμειβόμενος προσέφη κρείων Ἀγαμέμνων:  </p>
<p>χρεὼ βουλῆς ἐμὲ καὶ σὲ διοτρεφὲς ὦ Μενέλαε </p>
<p>κερδαλέης, ἥ τίς κεν ἐρύσσεται ἠδὲ σαώσει </p>
<p>Ἀργείους καὶ νῆας, ἐπεὶ Διὸς ἐτράπετο φρήν. </p>
<p>Ἑκτορέοις ἄρα μᾶλλον ἐπὶ φρένα θῆχ' ἱεροῖσιν:  </p>
<p>οὐ γάρ πω ἰδόμην, οὐδ' ἔκλυον αὐδήσαντος </p>
<p>ἄνδρ' ἕνα τοσσάδε μέρμερ' ἐπ' ἤματι μητίσασθαι, </p>
<p>ὅσσ' Ἕκτωρ ἔρρεξε Διῒ φίλος υἷας Ἀχαιῶν </p>
<p>αὔτως, οὔτε θεᾶς υἱὸς φίλος οὔτε θεοῖο. </p>
<p>ἔργα δ' ἔρεξ' ὅσα φημὶ μελησέμεν Ἀργείοισι </p>
<p>δηθά τε καὶ δολιχόν:  τόσα γὰρ κακὰ μήσατ' Ἀχαιούς. </p>
<p>ἀλλ' ἴθι νῦν Αἴαντα καὶ Ἰδομενῆα κάλεσσον </p>
<p>ῥίμφα θέων παρὰ νῆας: ἐγὼ δ' ἐπὶ Νέστορα δῖον </p>
<p>εἶμι, καὶ ὀτρυνέω ἀνστήμεναι, αἴ κ' ἐθέλῃσιν </p>
<p>ἐλθεῖν ἐς φυλάκων ἱερὸν τέλος ἠδ' ἐπιτεῖλαι. </p>
<p>κείνῳ γάρ κε μάλιστα πιθοίατο:  τοῖο γὰρ υἱὸς </p>
<p>σημαίνει φυλάκεσσι καὶ Ἰδομενῆος ὀπάων </p>
<p>Μηριόνης: τοῖσιν γὰρ ἐπετράπομέν γε μάλιστα. </p>
<p>τὸν δ' ἠμείβετ' ἔπειτα βοὴν ἀγαθὸς Μενέλαος: </p>
<p>πῶς γάρ μοι μύθῳ ἐπιτέλλεαι ἠδὲ κελεύεις; </p>
<p>αὖθι μένω μετὰ τοῖσι δεδεγμένος εἰς ὅ κεν ἔλθῃς, </p>
<p>ἦε θέω μετὰ σ' αὖτις, ἐπὴν εὖ τοῖς ἐπιτείλω; </p>
<p>τὸν δ' αὖτε προσέειπεν ἄναξ ἀνδρῶν Ἀγαμέμνων, </p>
<p>αὖθι μένειν, μή πως ἀβροτάξομεν ἀλλήλοιιν </p>
<p>ἐρχομένω:  πολλαὶ γὰρ ἀνὰ στρατόν εἰσι κέλευθοι. </p>
<p>φθέγγεο δ' ᾗ κεν ἴῃσθα καὶ ἐγρήγορθαι ἄνωχθι </p>
<p>πατρόθεν ἐκ γενεῆς ὀνομάζων ἄνδρα ἕκαστον </p>
<p>πάντας κυδαίνων:  μηδὲ μεγαλίζεο θυμῷ, </p>
<p>ἀλλὰ καὶ αὐτοί περ πονεώμεθα:  ὧδέ που ἄμμι </p>
<p>Ζεὺς ἐπὶ γιγνομένοισιν ἵει κακότητα βαρεῖαν. </p>
<p>ὣς εἰπὼν ἀπέπεμπεν ἀδελφεὸν εὖ ἐπιτείλας: </p>
<p>αὐτὰρ ὃ βῆ ῥ' ἰέναι μετὰ Νέστορα ποιμένα λαῶν:  </p>
<p>τὸν δ' εὗρεν παρά τε κλισίῃ καὶ νηῒ μελαίνῃ </p>
<p>εὐνῇ ἔνι μαλακῇ:  παρὰ δ' ἔντεα ποικίλ' ἔκειτο </p>
<p>ἀσπὶς καὶ δύο δοῦρε φαεινή τε τρυφάλεια. </p>
<p>πὰρ δὲ ζωστὴρ κεῖτο παναίολος, ᾧ ῥ' ὁ γεραιὸς </p>
<p>ζώννυθ' ὅτ' ἐς πόλεμον φθισήνορα θωρήσσοιτο </p>
<p>λαὸν ἄγων, ἐπεὶ οὐ μὲν ἐπέτρεπε γήραϊ λυγρῷ. </p>
<p>ὀρθωθεὶς δ' ἄρ' ἐπ' ἀγκῶνος κεφαλὴν ἐπαείρας </p>
<p>Ἀτρεΐδην προσέειπε καὶ ἐξερεείνετο μύθῳ:  </p>
<p>τίς δ' οὗτος κατὰ νῆας ἀνὰ στρατὸν ἔρχεαι οἶος </p>
<p>νύκτα δι' ὀρφναίην, ὅτε θ' εὕδουσι βροτοὶ ἄλλοι, </p>
<p>ἠέ τιν' οὐρήων διζήμενος, ἤ τιν' ἑταίρων; </p>
<p>φθέγγεο, μηδ' ἀκέων ἐπ' ἔμ' ἔρχεο:  τίπτε δέ σε χρεώ; </p>
<p>τὸν δ' ἠμείβετ' ἔπειτα ἄναξ ἀνδρῶν Ἀγαμέμνων:  </p>
<p>ὦ Νέστορ Νηληϊάδη μέγα κῦδος Ἀχαιῶν </p>
<p>γνώσεαι Ἀτρεΐδην Ἀγαμέμνονα, τὸν περὶ πάντων </p>
<p>Ζεὺς ἐνέηκε πόνοισι διαμπερὲς εἰς ὅ κ' ἀϋτμὴ </p>
<p>ἐν στήθεσσι μένῃ καί μοι φίλα γούνατ' ὀρώρῃ. </p>
<p>πλάζομαι ὧδ' ἐπεὶ οὔ μοι ἐπ' ὄμμασι νήδυμος ὕπνος </p>
<p>ἱζάνει, ἀλλὰ μέλει πόλεμος καὶ κήδε' Ἀχαιῶν. </p>
<p>αἰνῶς γὰρ Δαναῶν περιδείδια, οὐδέ μοι ἦτορ </p>
<p>ἔμπεδον, ἀλλ' ἀλαλύκτημαι, κραδίη δέ μοι ἔξω </p>
<p>στηθέων ἐκθρῴσκει, τρομέει δ' ὑπὸ φαίδιμα γυῖα. </p>
<p>ἀλλ' εἴ τι δραίνεις, ἐπεὶ οὐδὲ σέ γ' ὕπνος ἱκάνει, </p>
<p>δεῦρ' ἐς τοὺς φύλακας καταβήομεν, ὄφρα ἴδωμεν </p>
<p>μὴ τοὶ μὲν καμάτῳ ἀδηκότες ἠδὲ καὶ ὕπνῳ </p>
<p>κοιμήσωνται, ἀτὰρ φυλακῆς ἐπὶ πάγχυ λάθωνται. </p>
<p>δυσμενέες δ' ἄνδρες σχεδὸν εἵαται:  οὐδέ τι ἴδμεν </p>
<p>μή πως καὶ διὰ νύκτα μενοινήσωσι μάχεσθαι. </p>
<p>τὸν δ' ἠμείβετ' ἔπειτα Γερήνιος ἱππότα Νέστωρ:  </p>
<p>Ἀτρεΐδη κύδιστε ἄναξ ἀνδρῶν Ἀγάμεμνον </p>
<p>οὔ θην Ἕκτορι πάντα νοήματα μητίετα Ζεὺς </p>
<p>ἐκτελέει, ὅσα πού νυν ἐέλπεται:  ἀλλά μιν οἴω </p>
<p>κήδεσι μοχθήσειν καὶ πλείοσιν, εἴ κεν Ἀχιλλεὺς </p>
<p>ἐκ χόλου ἀργαλέοιο μεταστρέψῃ φίλον ἦτορ. </p>
<p>σοὶ δὲ μάλ' ἕψομ' ἐγώ:  ποτὶ δ' αὖ καὶ ἐγείρομεν ἄλλους </p>
<p>ἠμὲν Τυδεΐδην δουρὶ κλυτὸν ἠδ' Ὀδυσῆα </p>
<p>ἠδ' Αἴαντα ταχὺν καὶ Φυλέος ἄλκιμον υἱόν. </p>
<p>ἀλλ' εἴ τις καὶ τούσδε μετοιχόμενος καλέσειεν </p>
<p>ἀντίθεόν τ' Αἴαντα καὶ Ἰδομενῆα ἄνακτα:  </p>
<p>τῶν γὰρ νῆες ἔασιν ἑκαστάτω, οὐδὲ μάλ' ἐγγύς. </p>
<p>ἀλλὰ φίλον περ ἐόντα καὶ αἰδοῖον Μενέλαον </p>
<p>νεικέσω, εἴ πέρ μοι νεμεσήσεαι, οὐδ' ἐπικεύσω </p>
<p>ὡς εὕδει, σοὶ δ' οἴῳ ἐπέτρεψεν πονέεσθαι. </p>
<p>νῦν ὄφελεν κατὰ πάντας ἀριστῆας πονέεσθαι </p>
<p>λισσόμενος: χρειὼ γὰρ ἱκάνεται οὐκέτ' ἀνεκτός. </p>
<p>τὸν δ' αὖτε προσέειπεν ἄναξ ἀνδρῶν Ἀγαμέμνων:  </p>
<p>ὦ γέρον ἄλλοτε μέν σε καὶ αἰτιάασθαι ἄνωγα:  </p>
<p>πολλάκι γὰρ μεθιεῖ τε καὶ οὐκ ἐθέλει πονέεσθαι </p>
<p>οὔτ' ὄκνῳ εἴκων οὔτ' ἀφραδίῃσι νόοιο, </p>
<p>ἀλλ' ἐμέ τ' εἰσορόων καὶ ἐμὴν ποτιδέγμενος ὁρμήν. </p>
<p>νῦν δ' ἐμέο πρότερος μάλ' ἐπέγρετο καί μοι ἐπέστη:  </p>
<p>τὸν μὲν ἐγὼ προέηκα καλήμεναι οὓς σὺ μεταλλᾷς. </p>
<p>ἀλλ' ἴομεν:  κείνους δὲ κιχησόμεθα πρὸ πυλάων </p>
<p>ἐν φυλάκεσσ', ἵνα γάρ σφιν ἐπέφραδον ἠγερέθεσθαι. </p>
<p>τὸν δ' ἠμείβετ' ἔπειτα Γερήνιος ἱππότα Νέστωρ:  </p>
<p>οὕτως οὔ τίς οἱ νεμεσήσεται οὐδ' ἀπιθήσει </p>
<p>Ἀργείων, ὅτε κέν τιν' ἐποτρύνῃ καὶ ἀνώγῃ. </p>
<p>ὣς εἰπὼν ἔνδυνε περὶ στήθεσσι χιτῶνα, </p>
<p>ποσσὶ δ' ὑπὸ λιπαροῖσιν ἐδήσατο καλὰ πέδιλα, </p>
<p>ἀμφὶ δ' ἄρα χλαῖναν περονήσατο φοινικόεσσαν </p>
<p>διπλῆν ἐκταδίην, οὔλη δ' ἐπενήνοθε λάχνη. </p>
<p>εἵλετο δ' ἄλκιμον ἔγχος ἀκαχμένον ὀξέϊ χαλκῷ, </p>
<p>βῆ δ' ἰέναι κατὰ νῆας Ἀχαιῶν χαλκοχιτώνων. </p>
<p>πρῶτον ἔπειτ' Ὀδυσῆα Διὶ μῆτιν ἀτάλαντον </p>
<p>ἐξ ὕπνου ἀνέγειρε Γερήνιος ἱππότα Νέστωρ </p>
<p>φθεγξάμενος: τὸν δ' αἶψα περὶ φρένας ἤλυθ' ἰωή, </p>
<p>ἐκ δ' ἦλθε κλισίης καί σφεας πρὸς μῦθον ἔειπε:  </p>
<p>τίφθ' οὕτω κατὰ νῆας ἀνὰ στρατὸν οἶοι ἀλᾶσθε </p>
<p>νύκτα δι' ἀμβροσίην, ὅ τι δὴ χρειὼ τόσον ἵκει; </p>
<p>τὸν δ' ἠμείβετ' ἔπειτα Γερήνιος ἱππότα Νέστωρ:  </p>
<p>διογενὲς Λαερτιάδη πολυμήχαν' Ὀδυσσεῦ </p>
<p>μὴ νεμέσα:  τοῖον γὰρ ἄχος βεβίηκεν Ἀχαιούς. </p>
<p>ἀλλ' ἕπε', ὄφρα καὶ ἄλλον ἐγείρομεν ὅν τ' ἐπέοικε </p>
<p>βουλὰς βουλεύειν, ἢ φευγέμεν ἠὲ μάχεσθαι. </p>
<p>ὣς φάθ', ὃ δὲ κλισίην δὲ κιὼν πολύμητις Ὀδυσσεὺς </p>
<p>ποικίλον ἀμφ' ὤμοισι σάκος θέτο, βῆ δὲ μετ' αὐτούς. </p>
<p>βὰν δ' ἐπὶ Τυδεΐδην Διομήδεα:  τὸν δὲ κίχανον </p>
<p>ἐκτὸς ἀπὸ κλισίης σὺν τεύχεσιν:  ἀμφὶ δ' ἑταῖροι </p>
<p>εὗδον, ὑπὸ κρασὶν δ' ἔχον ἀσπίδας: ἔγχεα δέ σφιν </p>
<p>ὄρθ' ἐπὶ σαυρωτῆρος ἐλήλατο, τῆλε δὲ χαλκὸς </p>
<p>λάμφ' ὥς τε στεροπὴ πατρὸς Διός: αὐτὰρ ὅ γ' ἥρως </p>
<p>εὗδ', ὑπὸ δ' ἔστρωτο ῥινὸν βοὸς ἀγραύλοιο, </p>
<p>αὐτὰρ ὑπὸ κράτεσφι τάπης τετάνυστο φαεινός. </p>
<p>τὸν παρστὰς ἀνέγειρε Γερήνιος ἱππότα Νέστωρ, </p>
<p>λὰξ ποδὶ κινήσας, ὄτρυνέ τε νείκεσέ τ' ἄντην:  </p>
<p>ἔγρεο Τυδέος υἱέ:  τί πάννυχον ὕπνον ἀωτεῖς; </p>
<p>οὐκ ἀΐεις ὡς Τρῶες ἐπὶ θρωσμῷ πεδίοιο </p>
<p>εἵαται ἄγχι νεῶν, ὀλίγος δ' ἔτι χῶρος ἐρύκει; </p>
<p>ὣς φάθ', ὃ δ' ἐξ ὕπνοιο μάλα κραιπνῶς ἀνόρουσε, </p>
<p>καί μιν φωνήσας ἔπεα πτερόεντα προσηύδα:  </p>
<p>σχέτλιός ἐσσι γεραιέ:  σὺ μὲν πόνου οὔ ποτε λήγεις. </p>
<p>οὔ νυ καὶ ἄλλοι ἔασι νεώτεροι υἷες Ἀχαιῶν </p>
<p>οἵ κεν ἔπειτα ἕκαστον ἐγείρειαν βασιλήων </p>
<p>πάντῃ ἐποιχόμενοι; σὺ δ' ἀμήχανός ἐσσι γεραιέ. </p>
<p>τὸν δ' αὖτε προσέειπε Γερήνιος ἱππότα Νέστωρ:  </p>
<p>ναὶ δὴ ταῦτά γε πάντα φίλος κατὰ μοῖραν ἔειπες. </p>
<p>εἰσὶν μέν μοι παῖδες ἀμύμονες, εἰσὶ δὲ λαοὶ </p>
<p>καὶ πολέες, τῶν κέν τις ἐποιχόμενος καλέσειεν:  </p>
<p>ἀλλὰ μάλα μεγάλη χρειὼ βεβίηκεν Ἀχαιούς. </p>
<p>νῦν γὰρ δὴ πάντεσσιν ἐπὶ ξυροῦ ἵσταται ἀκμῆς </p>
<p>ἢ μάλα λυγρὸς ὄλεθρος Ἀχαιοῖς ἠὲ βιῶναι. </p>
<p>ἀλλ' ἴθι νῦν Αἴαντα ταχὺν καὶ Φυλέος υἱὸν </p>
<p>ἄνστησον:  σὺ γάρ ἐσσι νεώτερος: εἴ μ' ἐλεαίρεις. </p>
<p>ὣς φάθ', ὃ δ' ἀμφ' ὤμοισιν ἑέσσατο δέρμα λέοντος </p>
<p>αἴθωνος μεγάλοιο ποδηνεκές, εἵλετο δ' ἔγχος. </p>
<p>βῆ δ' ἰέναι, τοὺς δ' ἔνθεν ἀναστήσας ἄγεν ἥρως. </p>
<p>οἳ δ' ὅτε δὴ φυλάκεσσιν ἐν ἀγρομένοισιν ἔμιχθεν, </p>
<p>οὐδὲ μὲν εὕδοντας φυλάκων ἡγήτορας εὗρον, </p>
<p>ἀλλ' ἐγρηγορτὶ σὺν τεύχεσιν εἵατο πάντες. </p>
<p>ὡς δὲ κύνες περὶ μῆλα δυσωρήσωνται ἐν αὐλῇ </p>
<p>θηρὸς ἀκούσαντες κρατερόφρονος, ὅς τε καθ' ὕλην </p>
<p>ἔρχηται δι' ὄρεσφι:  πολὺς δ' ὀρυμαγδὸς ἐπ' αὐτῷ </p>
<p>ἀνδρῶν ἠδὲ κυνῶν, ἀπό τέ σφισιν ὕπνος ὄλωλεν:  </p>
<p>ὣς τῶν νήδυμος ὕπνος ἀπὸ βλεφάροιιν ὀλώλει </p>
<p>νύκτα φυλασσομένοισι κακήν:  πεδίον δὲ γὰρ αἰεὶ </p>
<p>τετράφαθ', ὁππότ' ἐπὶ Τρώων ἀΐοιεν ἰόντων. </p>
<p>τοὺς δ' ὃ γέρων γήθησεν ἰδὼν θάρσυνέ τε μύθῳ </p>
<p>καί σφεας φωνήσας ἔπεα πτερόεντα προσηύδα:  </p>
<p>οὕτω νῦν φίλα τέκνα φυλάσσετε:  μηδέ τιν' ὕπνος </p>
<p>αἱρείτω, μὴ χάρμα γενώμεθα δυσμενέεσσιν. </p>
<p>ὣς εἰπὼν τάφροιο διέσσυτο:  τοὶ δ' ἅμ' ἕποντο </p>
<p>Ἀργείων βασιλῆες ὅσοι κεκλήατο βουλήν. </p>
<p>τοῖς δ' ἅμα Μηριόνης καὶ Νέστορος ἀγλαὸς υἱὸς </p>
<p>ἤϊσαν:  αὐτοὶ γὰρ κάλεον συμμητιάασθαι. </p>
<p>τάφρον δ' ἐκδιαβάντες ὀρυκτὴν ἑδριόωντο </p>
<p>ἐν καθαρῷ, ὅθι δὴ νεκύων διεφαίνετο χῶρος </p>
<p>πιπτόντων:  ὅθεν αὖτις ἀπετράπετ' ὄβριμος Ἕκτωρ </p>
<p>ὀλλὺς Ἀργείους, ὅτε δὴ περὶ νὺξ ἐκάλυψεν. </p>
<p>ἔνθα καθεζόμενοι ἔπε' ἀλλήλοισι πίφαυσκον:  </p>
<p>τοῖσι δὲ μύθων ἦρχε Γερήνιος ἱππότα Νέστωρ:  </p>
<p>ὦ φίλοι οὐκ ἂν δή τις ἀνὴρ πεπίθοιθ' ἑῷ αὐτοῦ </p>
<p>θυμῷ τολμήεντι μετὰ Τρῶας μεγαθύμους </p>
<p>ἐλθεῖν, εἴ τινά που δηΐων ἕλοι ἐσχατόωντα, </p>
<p>ἤ τινά που καὶ φῆμιν ἐνὶ Τρώεσσι πύθοιτο, </p>
<p>ἅσσά τε μητιόωσι μετὰ σφίσιν, ἢ μεμάασιν </p>
<p>αὖθι μένειν παρὰ νηυσὶν ἀπόπροθεν, ἦε πόλιν δὲ </p>
<p>ἂψ ἀναχωρήσουσιν, ἐπεὶ δαμάσαντό γ' Ἀχαιούς. </p>
<p>ταῦτά κε πάντα πύθοιτο, καὶ ἂψ εἰς ἡμέας ἔλθοι </p>
<p>ἀσκηθής: μέγα κέν οἱ ὑπουράνιον κλέος εἴη </p>
<p>πάντας ἐπ' ἀνθρώπους, καί οἱ δόσις ἔσσεται ἐσθλή:  </p>
<p>ὅσσοι γὰρ νήεσσιν ἐπικρατέουσιν ἄριστοι </p>
<p>τῶν πάντων οἱ ἕκαστος ὄϊν δώσουσι μέλαιναν </p>
<p>θῆλυν ὑπόρρηνον:  τῇ μὲν κτέρας οὐδὲν ὁμοῖον, </p>
<p>αἰεὶ δ' ἐν δαίτῃσι καὶ εἰλαπίνῃσι παρέσται. </p>
<p>ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ. </p>
<p>τοῖσι δὲ καὶ μετέειπε βοὴν ἀγαθὸς Διομήδης: </p>
<p>Νέστορ ἔμ' ὀτρύνει κραδίη καὶ θυμὸς ἀγήνωρ </p>
<p>ἀνδρῶν δυσμενέων δῦναι στρατὸν ἐγγὺς ἐόντων </p>
<p>Τρώων:  ἀλλ' εἴ τίς μοι ἀνὴρ ἅμ' ἕποιτο καὶ ἄλλος </p>
<p>μᾶλλον θαλπωρὴ καὶ θαρσαλεώτερον ἔσται. </p>
<p>σύν τε δύ' ἐρχομένω καί τε πρὸ ὃ τοῦ ἐνόησεν </p>
<p>ὅππως κέρδος ἔῃ:  μοῦνος δ' εἴ πέρ τε νοήσῃ </p>
<p>ἀλλά τέ οἱ βράσσων τε νόος, λεπτὴ δέ τε μῆτις. </p>
<p>ὣς ἔφαθ', οἳ δ' ἔθελον Διομήδεϊ πολλοὶ ἕπεσθαι. </p>
<p>ἠθελέτην Αἴαντε δύω θεράποντες Ἄρηος, </p>
<p>ἤθελε Μηριόνης, μάλα δ' ἤθελε Νέστορος υἱός, </p>
<p>ἤθελε δ' Ἀτρεΐδης δουρικλειτὸς Μενέλαος, </p>
<p>ἤθελε δ' ὁ τλήμων Ὀδυσεὺς καταδῦναι ὅμιλον </p>
<p>Τρώων:  αἰεὶ γάρ οἱ ἐνὶ φρεσὶ θυμὸς ἐτόλμα. </p>
<p>τοῖσι δὲ καὶ μετέειπεν ἄναξ ἀνδρῶν Ἀγαμέμνων:  </p>
<p>Τυδεΐδη Διόμηδες ἐμῷ κεχαρισμένε θυμῷ </p>
<p>τὸν μὲν δὴ ἕταρόν γ' αἱρήσεαι ὅν κ' ἐθέλῃσθα, </p>
<p>φαινομένων τὸν ἄριστον, ἐπεὶ μεμάασί γε πολλοί. </p>
<p>μηδὲ σύ γ' αἰδόμενος σῇσι φρεσὶ τὸν μὲν ἀρείω </p>
<p>καλλείπειν, σὺ δὲ χείρον' ὀπάσσεαι αἰδοῖ εἴκων </p>
<p>ἐς γενεὴν ὁρόων, μηδ' εἰ βασιλεύτερός ἐστιν. </p>
<p>ὣς ἔφατ', ἔδεισεν δὲ περὶ ξανθῷ Μενελάῳ. </p>
<p>τοῖς δ' αὖτις μετέειπε βοὴν ἀγαθὸς Διομήδης: </p>
<p>εἰ μὲν δὴ ἕταρόν γε κελεύετέ μ' αὐτὸν ἑλέσθαι, </p>
<p>πῶς ἂν ἔπειτ' Ὀδυσῆος ἐγὼ θείοιο λαθοίμην, </p>
<p>οὗ πέρι μὲν πρόφρων κραδίη καὶ θυμὸς ἀγήνωρ </p>
<p>ἐν πάντεσσι πόνοισι, φιλεῖ δέ ἑ Παλλὰς Ἀθήνη. </p>
<p>τούτου γ' ἑσπομένοιο καὶ ἐκ πυρὸς αἰθομένοιο </p>
<p>ἄμφω νοστήσαιμεν, ἐπεὶ περίοιδε νοῆσαι. </p>
<p>τὸν δ' αὖτε προσέειπε πολύτλας δῖος Ὀδυσσεύς: </p>
<p>Τυδεΐδη μήτ' ἄρ με μάλ' αἴνεε μήτέ τι νείκει:  </p>
<p>εἰδόσι γάρ τοι ταῦτα μετ' Ἀργείοις ἀγορεύεις. </p>
<p>ἀλλ' ἴομεν:  μάλα γὰρ νὺξ ἄνεται, ἐγγύθι δ' ἠώς, </p>
<p>ἄστρα δὲ δὴ προβέβηκε, παροίχωκεν δὲ πλέων νὺξ </p>
<p>τῶν δύο μοιράων, τριτάτη δ' ἔτι μοῖρα λέλειπται. </p>
<p>ὣς εἰπόνθ' ὅπλοισιν ἔνι δεινοῖσιν ἐδύτην. </p>
<p>Τυδεΐδῃ μὲν δῶκε μενεπτόλεμος Θρασυμήδης </p>
<p>φάσγανον ἄμφηκες: τὸ δ' ἑὸν παρὰ νηῒ λέλειπτο:  </p>
<p>καὶ σάκος: ἀμφὶ δέ οἱ κυνέην κεφαλῆφιν ἔθηκε </p>
<p>ταυρείην, ἄφαλόν τε καὶ ἄλλοφον, ἥ τε καταῖτυξ </p>
<p>κέκληται, ῥύεται δὲ κάρη θαλερῶν αἰζηῶν. </p>
<p>Μηριόνης δ' Ὀδυσῆϊ δίδου βιὸν ἠδὲ φαρέτρην </p>
<p>καὶ ξίφος, ἀμφὶ δέ οἱ κυνέην κεφαλῆφιν ἔθηκε </p>
<p>ῥινοῦ ποιητήν:  πολέσιν δ' ἔντοσθεν ἱμᾶσιν </p>
<p>ἐντέτατο στερεῶς: ἔκτοσθε δὲ λευκοὶ ὀδόντες </p>
<p>ἀργιόδοντος ὑὸς θαμέες ἔχον ἔνθα καὶ ἔνθα </p>
<p>εὖ καὶ ἐπισταμένως: μέσσῃ δ' ἐνὶ πῖλος ἀρήρει. </p>
<p>τήν ῥά ποτ' ἐξ Ἐλεῶνος Ἀμύντορος Ὀρμενίδαο </p>
<p>ἐξέλετ' Αὐτόλυκος πυκινὸν δόμον ἀντιτορήσας, </p>
<p>Σκάνδειαν δ' ἄρα δῶκε Κυθηρίῳ Ἀμφιδάμαντι:  </p>
<p>Ἀμφιδάμας δὲ Μόλῳ δῶκε ξεινήϊον εἶναι, </p>
<p>αὐτὰρ ὃ Μηριόνῃ δῶκεν ᾧ παιδὶ φορῆναι:  </p>
<p>δὴ τότ' Ὀδυσσῆος πύκασεν κάρη ἀμφιτεθεῖσα. </p>
<p>τὼ δ' ἐπεὶ οὖν ὅπλοισιν ἔνι δεινοῖσιν ἐδύτην, </p>
<p>βάν ῥ' ἰέναι, λιπέτην δὲ κατ' αὐτόθι πάντας ἀρίστους. </p>
<p>τοῖσι δὲ δεξιὸν ἧκεν ἐρῳδιὸν ἐγγὺς ὁδοῖο </p>
<p>Παλλὰς Ἀθηναίη:  τοὶ δ' οὐκ ἴδον ὀφθαλμοῖσι </p>
<p>νύκτα δι' ὀρφναίην, ἀλλὰ κλάγξαντος ἄκουσαν. </p>
<p>χαῖρε δὲ τῷ ὄρνιθ' Ὀδυσεύς, ἠρᾶτο δ' Ἀθήνῃ:  </p>
<p>κλῦθί μευ αἰγιόχοιο Διὸς τέκος, ἥ τέ μοι αἰεὶ </p>
<p>ἐν πάντεσσι πόνοισι παρίστασαι, οὐδέ σε λήθω </p>
<p>κινύμενος: νῦν αὖτε μάλιστά με φῖλαι Ἀθήνη, </p>
<p>δὸς δὲ πάλιν ἐπὶ νῆας ἐϋκλεῖας ἀφικέσθαι </p>
<p>ῥέξαντας μέγα ἔργον, ὅ κε Τρώεσσι μελήσῃ. </p>
<p>δεύτερος αὖτ' ἠρᾶτο βοὴν ἀγαθὸς Διομήδης: </p>
<p>κέκλυθι νῦν καὶ ἐμεῖο Διὸς τέκος Ἀτρυτώνη:  </p>
<p>σπεῖό μοι ὡς ὅτε πατρὶ ἅμ' ἕσπεο Τυδέϊ δίῳ </p>
<p>ἐς Θήβας, ὅτε τε πρὸ Ἀχαιῶν ἄγγελος ᾔει. </p>
<p>τοὺς δ' ἄρ' ἐπ' Ἀσωπῷ λίπε χαλκοχίτωνας Ἀχαιούς, </p>
<p>αὐτὰρ ὃ μειλίχιον μῦθον φέρε Καδμείοισι </p>
<p>κεῖσ':  ἀτὰρ ἂψ ἀπιὼν μάλα μέρμερα μήσατο ἔργα </p>
<p>σὺν σοὶ δῖα θεά, ὅτε οἱ πρόφρασσα παρέστης. </p>
<p>ὣς νῦν μοι ἐθέλουσα παρίσταο καί με φύλασσε. </p>
<p>σοὶ δ' αὖ ἐγὼ ῥέξω βοῦν ἦνιν εὐρυμέτωπον </p>
<p>ἀδμήτην, ἣν οὔ πω ὑπὸ ζυγὸν ἤγαγεν ἀνήρ:  </p>
<p>τήν τοι ἐγὼ ῥέξω χρυσὸν κέρασιν περιχεύας. </p>
<p>ὣς ἔφαν εὐχόμενοι, τῶν δ' ἔκλυε Παλλὰς Ἀθήνη. </p>
<p>οἳ δ' ἐπεὶ ἠρήσαντο Διὸς κούρῃ μεγάλοιο, </p>
<p>βάν ῥ' ἴμεν ὥς τε λέοντε δύω διὰ νύκτα μέλαιναν </p>
<p>ἂμ φόνον, ἂν νέκυας, διά τ' ἔντεα καὶ μέλαν αἷμα. </p>
<p>οὐδὲ μὲν οὐδὲ Τρῶας ἀγήνορας εἴασεν Ἕκτωρ </p>
<p>εὕδειν, ἀλλ' ἄμυδις κικλήσκετο πάντας ἀρίστους, </p>
<p>ὅσσοι ἔσαν Τρώων ἡγήτορες ἠδὲ μέδοντες: </p>
<p>τοὺς ὅ γε συγκαλέσας πυκινὴν ἀρτύνετο βουλήν:  </p>
<p>τίς κέν μοι τόδε ἔργον ὑποσχόμενος τελέσειε </p>
<p>δώρῳ ἔπι μεγάλῳ; μισθὸς δέ οἱ ἄρκιος ἔσται. </p>
<p>δώσω γὰρ δίφρόν τε δύω τ' ἐριαύχενας ἵππους </p>
<p>οἵ κεν ἄριστοι ἔωσι θοῇς ἐπὶ νηυσὶν Ἀχαιῶν </p>
<p>ὅς τίς κε τλαίη, οἷ τ' αὐτῷ κῦδος ἄροιτο, </p>
<p>νηῶν ὠκυπόρων σχεδὸν ἐλθέμεν, ἔκ τε πυθέσθαι </p>
<p>ἠέ φυλάσσονται νῆες θοαὶ ὡς τὸ πάρος περ, </p>
<p>ἦ ἤδη χείρεσσιν ὑφ' ἡμετέρῃσι δαμέντες </p>
<p>φύξιν βουλεύουσι μετὰ σφίσιν, οὐδ' ἐθέλουσι </p>
<p>νύκτα φυλασσέμεναι, καμάτῳ ἀδηκότες αἰνῷ. </p>
<p>ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ. </p>
<p>ἦν δέ τις ἐν Τρώεσσι Δόλων Εὐμήδεος υἱὸς </p>
<p>κήρυκος θείοιο πολύχρυσος πολύχαλκος, </p>
<p>ὃς δή τοι εἶδος μὲν ἔην κακός, ἀλλὰ ποδώκης: </p>
<p>αὐτὰρ ὃ μοῦνος ἔην μετὰ πέντε κασιγνήτῃσιν. </p>
<p>ὅς ῥα τότε Τρωσίν τε καὶ Ἕκτορι μῦθον ἔειπεν:  </p>
<p>Ἕκτορ ἔμ' ὀτρύνει κραδίη καὶ θυμὸς ἀγήνωρ </p>
<p>νηῶν ὠκυπόρων σχεδὸν ἐλθέμεν ἔκ τε πυθέσθαι. </p>
<p>ἀλλ' ἄγε μοι τὸ σκῆπτρον ἀνάσχεο, καί μοι ὄμοσσον </p>
<p>ἦ μὲν τοὺς ἵππους τε καὶ ἅρματα ποικίλα χαλκῷ </p>
<p>δωσέμεν, οἳ φορέουσιν ἀμύμονα Πηλεΐωνα, </p>
<p>σοὶ δ' ἐγὼ οὐχ ἅλιος σκοπὸς ἔσσομαι οὐδ' ἀπὸ δόξης: </p>
<p>τόφρα γὰρ ἐς στρατὸν εἶμι διαμπερὲς ὄφρ' ἂν ἵκωμαι </p>
<p>νῆ' Ἀγαμεμνονέην, ὅθι που μέλλουσιν ἄριστοι </p>
<p>βουλὰς βουλεύειν ἢ φευγέμεν ἠὲ μάχεσθαι. </p>
<p>ὣς φάθ', ὃ δ' ἐν χερσὶ σκῆπτρον λάβε καί οἱ ὄμοσσεν:  </p>
<p>ἴστω νῦν Ζεὺς αὐτὸς ἐρίγδουπος πόσις Ἥρης </p>
<p>μὴ μὲν τοῖς ἵπποισιν ἀνὴρ ἐποχήσεται ἄλλος </p>
<p>Τρώων, ἀλλά σέ φημι διαμπερὲς ἀγλαϊεῖσθαι. </p>
<p>ὣς φάτο καί ῥ' ἐπίορκον ἐπώμοσε, τὸν δ' ὀρόθυνεν:  </p>
<p>αὐτίκα δ' ἀμφ' ὤμοισιν ἐβάλλετο καμπύλα τόξα, </p>
<p>ἕσσατο δ' ἔκτοσθεν ῥινὸν πολιοῖο λύκοιο, </p>
<p>κρατὶ δ' ἐπὶ κτιδέην κυνέην, ἕλε δ' ὀξὺν ἄκοντα, </p>
<p>βῆ δ' ἰέναι προτὶ νῆας ἀπὸ στρατοῦ:  οὐδ' ἄρ' ἔμελλεν </p>
<p>ἐλθὼν ἐκ νηῶν ἂψ Ἕκτορι μῦθον ἀποίσειν. </p>
<p>ἀλλ' ὅτε δή ῥ' ἵππων τε καὶ ἀνδρῶν κάλλιφ' ὅμιλον, </p>
<p>βῆ ῥ' ἀν' ὁδὸν μεμαώς: τὸν δὲ φράσατο προσιόντα </p>
<p>διογενὴς Ὀδυσεύς, Διομήδεα δὲ προσέειπεν:  </p>
<p>οὗτός τις Διόμηδες ἀπὸ στρατοῦ ἔρχεται ἀνήρ, </p>
<p>οὐκ οἶδ' ἢ νήεσσιν ἐπίσκοπος ἡμετέρῃσιν, </p>
<p>ἦ τινα συλήσων νεκύων κατατεθνηώτων. </p>
<p>ἀλλ' ἐῶμέν μιν πρῶτα παρεξελθεῖν πεδίοιο </p>
<p>τυτθόν:  ἔπειτα δέ κ' αὐτὸν ἐπαΐξαντες ἕλοιμεν </p>
<p>καρπαλίμως: εἰ δ' ἄμμε παραφθαίησι πόδεσσιν, </p>
<p>αἰεί μιν ἐπὶ νῆας ἀπὸ στρατόφι προτιειλεῖν </p>
<p>ἔγχει ἐπαΐσσων, μή πως προτὶ ἄστυ ἀλύξῃ. </p>
<p>ὣς ἄρα φωνήσαντε παρὲξ ὁδοῦ ἐν νεκύεσσι </p>
<p>κλινθήτην:  ὃ δ' ἄρ' ὦκα παρέδραμεν ἀφραδίῃσιν. </p>
<p>ἀλλ' ὅτε δή ῥ' ἀπέην ὅσσόν τ' ἐπὶ οὖρα πέλονται </p>
<p>ἡμιόνων:  αἱ γάρ τε βοῶν προφερέστεραί εἰσιν </p>
<p>ἑλκέμεναι νειοῖο βαθείης πηκτὸν ἄροτρον:  </p>
<p>τὼ μὲν ἐπεδραμέτην, ὃ δ' ἄρ' ἔστη δοῦπον ἀκούσας. </p>
<p>ἔλπετο γὰρ κατὰ θυμὸν ἀποστρέψοντας ἑταίρους </p>
<p>ἐκ Τρώων ἰέναι πάλιν Ἕκτορος ὀτρύναντος. </p>
<p>ἀλλ' ὅτε δή ῥ' ἄπεσαν δουρηνεκὲς ἢ καὶ ἔλασσον, </p>
<p>γνῶ ῥ' ἄνδρας δηΐους, λαιψηρὰ δὲ γούνατ' ἐνώμα </p>
<p>φευγέμεναι:  τοὶ δ' αἶψα διώκειν ὁρμήθησαν. </p>
<p>ὡς δ' ὅτε καρχαρόδοντε δύω κύνε εἰδότε θήρης </p>
<p>ἢ κεμάδ' ἠὲ λαγωὸν ἐπείγετον ἐμμενὲς αἰεὶ </p>
<p>χῶρον ἀν' ὑλήενθ', ὃ δέ τε προθέῃσι μεμηκώς, </p>
<p>ὣς τὸν Τυδεΐδης ἠδ' ὃ πτολίπορθος Ὀδυσσεὺς </p>
<p>λαοῦ ἀποτμήξαντε διώκετον ἐμμενὲς αἰεί. </p>
<p>ἀλλ' ὅτε δὴ τάχ' ἔμελλε μιγήσεσθαι φυλάκεσσι </p>
<p>φεύγων ἐς νῆας, τότε δὴ μένος ἔμβαλ' Ἀθήνη </p>
<p>Τυδεΐδῃ, ἵνα μή τις Ἀχαιῶν χαλκοχιτώνων </p>
<p>φθαίη ἐπευξάμενος βαλέειν, ὃ δὲ δεύτερος ἔλθοι. </p>
<p>δουρὶ δ' ἐπαΐσσων προσέφη κρατερὸς Διομήδης: </p>
<p>ἠὲ μέν' ἠέ σε δουρὶ κιχήσομαι, οὐδέ σέ φημι </p>
<p>δηρὸν ἐμῆς ἀπὸ χειρὸς ἀλύξειν αἰπὺν ὄλεθρον. </p>
<p>ἦ ῥα καὶ ἔγχος ἀφῆκεν, ἑκὼν δ' ἡμάρτανε φωτός: </p>
<p>δεξιτερὸν δ' ὑπὲρ ὦμον ἐΰξου δουρὸς ἀκωκὴ </p>
<p>ἐν γαίῃ ἐπάγη:  ὃ δ' ἄρ' ἔστη τάρβησέν τε </p>
<p>βαμβαίνων:  ἄραβος δὲ διὰ στόμα γίγνετ' ὀδόντων:  </p>
<p>χλωρὸς ὑπαὶ δείους: τὼ δ' ἀσθμαίνοντε κιχήτην, </p>
<p>χειρῶν δ' ἁψάσθην:  ὃ δὲ δακρύσας ἔπος ηὔδα:  </p>
<p>ζωγρεῖτ', αὐτὰρ ἐγὼν ἐμὲ λύσομαι:  ἔστι γὰρ ἔνδον </p>
<p>χαλκός τε χρυσός τε πολύκμητός τε σίδηρος, </p>
<p>τῶν κ' ὔμμιν χαρίσαιτο πατὴρ ἀπερείσι' ἄποινα </p>
<p>εἴ κεν ἐμὲ ζωὸν πεπύθοιτ' ἐπὶ νηυσὶν Ἀχαιῶν. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>θάρσει, μηδέ τί τοι θάνατος καταθύμιος ἔστω. </p>
<p>ἀλλ' ἄγε μοι τόδε εἰπὲ καὶ ἀτρεκέως κατάλεξον:  </p>
<p>πῇ δὴ οὕτως ἐπὶ νῆας ἀπὸ στρατοῦ ἔρχεαι οἷος </p>
<p>νύκτα δι' ὀρφναίην, ὅτε θ' εὕδουσι βροτοὶ ἄλλοι; </p>
<p>ἤ τινα συλήσων νεκύων κατατεθνηώτων; </p>
<p>ἦ σ' Ἕκτωρ προέηκε διασκοπιᾶσθαι ἕκαστα </p>
<p>νῆας ἔπι γλαφυράς; ἦ σ' αὐτὸν θυμὸς ἀνῆκε; </p>
<p>τὸν δ' ἠμείβετ' ἔπειτα Δόλων, ὑπὸ δ' ἔτρεμε γυῖα:  </p>
<p>πολλῇσίν μ' ἄτῃσι παρὲκ νόον ἤγαγεν Ἕκτωρ, </p>
<p>ὅς μοι Πηλεΐωνος ἀγαυοῦ μώνυχας ἵππους </p>
<p>δωσέμεναι κατένευσε καὶ ἅρματα ποικίλα χαλκῷ, </p>
<p>ἠνώγει δέ μ' ἰόντα θοὴν διὰ νύκτα μέλαιναν </p>
<p>ἀνδρῶν δυσμενέων σχεδὸν ἐλθέμεν, ἔκ τε πυθέσθαι </p>
<p>ἠὲ φυλάσσονται νῆες θοαὶ ὡς τὸ πάρος περ, </p>
<p>ἦ ἤδη χείρεσσιν ὑφ' ἡμετέρῃσι δαμέντες </p>
<p>φύξιν βουλεύουσι μετὰ σφίσιν, οὐδ' ἐθέλουσι </p>
<p>νύκτα φυλασσέμεναι, καμάτῳ ἀδηκότες αἰνῷ. </p>
<p>τὸν δ' ἐπιμειδήσας προσέφη πολύμητις Ὀδυσσεύς: </p>
<p>ἦ ῥά νύ τοι μεγάλων δώρων ἐπεμαίετο θυμὸς </p>
<p>ἵππων Αἰακίδαο δαΐφρονος: οἳ δ' ἀλεγεινοὶ </p>
<p>ἀνδράσι γε θνητοῖσι δαμήμεναι ἠδ' ὀχέεσθαι </p>
<p>ἄλλῳ γ' ἢ Ἀχιλῆϊ, τὸν ἀθανάτη τέκε μήτηρ. </p>
<p>ἀλλ' ἄγε μοι τόδε εἰπὲ καὶ ἀτρεκέως κατάλεξον:  </p>
<p>ποῦ νῦν δεῦρο κιὼν λίπες Ἕκτορα ποιμένα λαῶν; </p>
<p>ποῦ δέ οἱ ἔντεα κεῖται ἀρήϊα, ποῦ δέ οἱ ἵπποι; </p>
<p>πῶς δαὶ τῶν ἄλλων Τρώων φυλακαί τε καὶ εὐναί; </p>
<p>ἅσσά τε μητιόωσι μετὰ σφίσιν, ἢ μεμάασιν </p>
<p>αὖθι μένειν παρὰ νηυσὶν ἀπόπροθεν, ἦε πόλιν δὲ </p>
<p>ἂψ ἀναχωρήσουσιν, ἐπεὶ δαμάσαντό γ' Ἀχαιούς. </p>
<p>τὸν δ' αὖτε προσέειπε Δόλων Εὐμήδεος υἱός: </p>
<p>τοὶ γὰρ ἐγώ τοι ταῦτα μάλ' ἀτρεκέως καταλέξω. </p>
<p>Ἕκτωρ μὲν μετὰ τοῖσιν, ὅσοι βουληφόροι εἰσί, </p>
<p>βουλὰς βουλεύει θείου παρὰ σήματι Ἴλου </p>
<p>νόσφιν ἀπὸ φλοίσβου:  φυλακὰς δ' ἃς εἴρεαι ἥρως </p>
<p>οὔ τις κεκριμένη ῥύεται στρατὸν οὐδὲ φυλάσσει. </p>
<p>ὅσσαι μὲν Τρώων πυρὸς ἐσχάραι, οἷσιν ἀνάγκη </p>
<p>οἷ δ' ἐγρηγόρθασι φυλασσέμεναί τε κέλονται </p>
<p>ἀλλήλοις: ἀτὰρ αὖτε πολύκλητοι ἐπίκουροι </p>
<p>εὕδουσι:  Τρωσὶν γὰρ ἐπιτραπέουσι φυλάσσειν:  </p>
<p>οὐ γάρ σφιν παῖδες σχεδὸν εἵαται οὐδὲ γυναῖκες. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>πῶς γὰρ νῦν Τρώεσσι μεμιγμένοι ἱπποδάμοισιν </p>
<p>εὕδουσ' ἦ ἀπάνευθε; δίειπέ μοι ὄφρα δαείω. </p>
<p>τὸν δ' ἠμείβετ' ἔπειτα Δόλων Εὐμήδεος υἱός: </p>
<p>τοὶ γὰρ ἐγὼ καὶ ταῦτα μάλ' ἀτρεκέως καταλέξω. </p>
<p>πρὸς μὲν ἁλὸς Κᾶρες καὶ Παίονες ἀγκυλότοξοι </p>
<p>καὶ Λέλεγες καὶ Καύκωνες δῖοί τε Πελασγοί, </p>
<p>πρὸς Θύμβρης δ' ἔλαχον Λύκιοι Μυσοί τ' ἀγέρωχοι </p>
<p>καὶ Φρύγες ἱππόμαχοι καὶ Μῄονες ἱπποκορυσταί. </p>
<p>ἀλλὰ τί ἢ ἐμὲ ταῦτα διεξερέεσθε ἕκαστα; </p>
<p>εἰ γὰρ δὴ μέματον Τρώων καταδῦναι ὅμιλον </p>
<p>Θρήϊκες οἷδ' ἀπάνευθε νεήλυδες ἔσχατοι ἄλλων:  </p>
<p>ἐν δέ σφιν Ῥῆσος βασιλεὺς πάϊς Ἠϊονῆος. </p>
<p>τοῦ δὴ καλλίστους ἵππους ἴδον ἠδὲ μεγίστους: </p>
<p>λευκότεροι χιόνος, θείειν δ' ἀνέμοισιν ὁμοῖοι:  </p>
<p>ἅρμα δέ οἱ χρυσῷ τε καὶ ἀργύρῳ εὖ ἤσκηται:  </p>
<p>τεύχεα δὲ χρύσεια πελώρια θαῦμα ἰδέσθαι </p>
<p>ἤλυθ' ἔχων:  τὰ μὲν οὔ τι καταθνητοῖσιν ἔοικεν </p>
<p>ἄνδρεσσιν φορέειν, ἀλλ' ἀθανάτοισι θεοῖσιν. </p>
<p>ἀλλ' ἐμὲ μὲν νῦν νηυσὶ πελάσσετον ὠκυπόροισιν, </p>
<p>ἠέ με δήσαντες λίπετ' αὐτόθι νηλέϊ δεσμῷ, </p>
<p>ὄφρά κεν ἔλθητον καὶ πειρηθῆτον ἐμεῖο </p>
<p>ἠὲ κατ' αἶσαν ἔειπον ἐν ὑμῖν, ἦε καὶ οὐκί. </p>
<p>τὸν δ' ἄρ' ὑπόδρα ἰδὼν προσέφη κρατερὸς Διομήδης: </p>
<p>μὴ δή μοι φύξίν γε Δόλων ἐμβάλλεο θυμῷ:  </p>
<p>ἐσθλά περ ἀγγείλας, ἐπεὶ ἵκεο χεῖρας ἐς ἁμάς. </p>
<p>εἰ μὲν γάρ κέ σε νῦν ἀπολύσομεν ἠὲ μεθῶμεν, </p>
<p>ἦ τε καὶ ὕστερον εἶσθα θοὰς ἐπὶ νῆας Ἀχαιῶν </p>
<p>ἠὲ διοπτεύσων ἢ ἐναντίβιον πολεμίξων:  </p>
<p>εἰ δέ κ' ἐμῇς ὑπὸ χερσὶ δαμεὶς ἀπὸ θυμὸν ὀλέσσῃς, </p>
<p>οὐκέτ' ἔπειτα σὺ πῆμά ποτ' ἔσσεαι Ἀργείοισιν. </p>
<p>ἦ, καὶ ὃ μέν μιν ἔμελλε γενείου χειρὶ παχείῃ </p>
<p>ἁψάμενος λίσσεσθαι, ὃ δ' αὐχένα μέσσον ἔλασσε </p>
<p>φασγάνῳ ἀΐξας, ἀπὸ δ' ἄμφω κέρσε τένοντε:  </p>
<p>φθεγγομένου δ' ἄρα τοῦ γε κάρη κονίῃσιν ἐμίχθη. </p>
<p>τοῦ δ' ἀπὸ μὲν κτιδέην κυνέην κεφαλῆφιν ἕλοντο </p>
<p>καὶ λυκέην καὶ τόξα παλίντονα καὶ δόρυ μακρόν:  </p>
<p>καὶ τά γ' Ἀθηναίῃ ληΐτιδι δῖος Ὀδυσσεὺς </p>
<p>ὑψόσ' ἀνέσχεθε χειρὶ καὶ εὐχόμενος ἔπος ηὔδα:  </p>
<p>χαῖρε θεὰ τοῖσδεσσι:  σὲ γὰρ πρώτην ἐν Ὀλύμπῳ </p>
<p>πάντων ἀθανάτων ἐπιδωσόμεθ':  ἀλλὰ καὶ αὖτις </p>
<p>πέμψον ἐπὶ Θρῃκῶν ἀνδρῶν ἵππους τε καὶ εὐνάς. </p>
<p>ὣς ἄρ' ἐφώνησεν, καὶ ἀπὸ ἕθεν ὑψόσ' ἀείρας </p>
<p>θῆκεν ἀνὰ μυρίκην:  δέελον δ' ἐπὶ σῆμά τ' ἔθηκε </p>
<p>συμμάρψας δόνακας μυρίκης τ' ἐριθηλέας ὄζους, </p>
<p>μὴ λάθοι αὖτις ἰόντε θοὴν διὰ νύκτα μέλαιναν. </p>
<p>τὼ δὲ βάτην προτέρω διά τ' ἔντεα καὶ μέλαν αἷμα, </p>
<p>αἶψα δ' ἐπὶ Θρῃκῶν ἀνδρῶν τέλος ἷξον ἰόντες. </p>
<p>οἳ δ' εὗδον καμάτῳ ἀδηκότες, ἔντεα δέ σφιν </p>
<p>καλὰ παρ' αὐτοῖσι χθονὶ κέκλιτο εὖ κατὰ κόσμον </p>
<p>τριστοιχί:  παρὰ δέ σφιν ἑκάστῳ δίζυγες ἵπποι. </p>
<p>Ῥῆσος δ' ἐν μέσῳ εὗδε, παρ' αὐτῷ δ' ὠκέες ἵπποι </p>
<p>ἐξ ἐπιδιφριάδος πυμάτης ἱμᾶσι δέδεντο. </p>
<p>τὸν δ' Ὀδυσεὺς προπάροιθεν ἰδὼν Διομήδεϊ δεῖξεν:  </p>
<p>οὗτός τοι Διόμηδες ἀνήρ, οὗτοι δέ τοι ἵπποι, </p>
<p>οὓς νῶϊν πίφαυσκε Δόλων ὃν ἐπέφνομεν ἡμεῖς. </p>
<p>ἀλλ' ἄγε δὴ πρόφερε κρατερὸν μένος: οὐδέ τί σε χρὴ </p>
<p>ἑστάμεναι μέλεον σὺν τεύχεσιν, ἀλλὰ λύ' ἵππους: </p>
<p>ἠὲ σύ γ' ἄνδρας ἔναιρε, μελήσουσιν δ' ἐμοὶ ἵπποι. </p>
<p>ὣς φάτο, τῷ δ' ἔμπνευσε μένος γλαυκῶπις Ἀθήνη, </p>
<p>κτεῖνε δ' ἐπιστροφάδην:  τῶν δὲ στόνος ὄρνυτ' ἀεικὴς </p>
<p>ἄορι θεινομένων, ἐρυθαίνετο δ' αἵματι γαῖα. </p>
<p>ὡς δὲ λέων μήλοισιν ἀσημάντοισιν ἐπελθὼν </p>
<p>αἴγεσιν ἢ ὀΐεσσι κακὰ φρονέων ἐνορούσῃ, </p>
<p>ὣς μὲν Θρήϊκας ἄνδρας ἐπῴχετο Τυδέος υἱὸς </p>
<p>ὄφρα δυώδεκ' ἔπεφνεν:  ἀτὰρ πολύμητις Ὀδυσσεὺς </p>
<p>ὅν τινα Τυδεΐδης ἄορι πλήξειε παραστὰς </p>
<p>τὸν δ' Ὀδυσεὺς μετόπισθε λαβὼν ποδὸς ἐξερύσασκε, </p>
<p>τὰ φρονέων κατὰ θυμὸν ὅπως καλλίτριχες ἵπποι </p>
<p>ῥεῖα διέλθοιεν μηδὲ τρομεοίατο θυμῷ </p>
<p>νεκροῖς ἀμβαίνοντες: ἀήθεσσον γὰρ ἔτ' αὐτῶν. </p>
<p>ἀλλ' ὅτε δὴ βασιλῆα κιχήσατο Τυδέος υἱός, </p>
<p>τὸν τρισκαιδέκατον μελιηδέα θυμὸν ἀπηύρα </p>
<p>ἀσθμαίνοντα:  κακὸν γὰρ ὄναρ κεφαλῆφιν ἐπέστη </p>
<p>τὴν νύκτ' Οἰνεΐδαο πάϊς διὰ μῆτιν Ἀθήνης. </p>
<p>τόφρα δ' ἄρ' ὃ τλήμων Ὀδυσεὺς λύε μώνυχας ἵππους, </p>
<p>σὺν δ' ἤειρεν ἱμᾶσι καὶ ἐξήλαυνεν ὁμίλου </p>
<p>τόξῳ ἐπιπλήσσων, ἐπεὶ οὐ μάστιγα φαεινὴν </p>
<p>ποικίλου ἐκ δίφροιο νοήσατο χερσὶν ἑλέσθαι:  </p>
<p>ῥοίζησεν δ' ἄρα πιφαύσκων Διομήδεϊ δίῳ. </p>
<p>αὐτὰρ ὃ μερμήριζε μένων ὅ τι κύντατον ἕρδοι, </p>
<p>ἢ ὅ γε δίφρον ἑλών, ὅθι ποικίλα τεύχε' ἔκειτο, </p>
<p>ῥυμοῦ ἐξερύοι ἢ ἐκφέροι ὑψόσ' ἀείρας, </p>
<p>ἦ ἔτι τῶν πλεόνων Θρῃκῶν ἀπὸ θυμὸν ἕλοιτο. </p>
<p>εἷος ὃ ταῦθ' ὥρμαινε κατὰ φρένα, τόφρα δ' Ἀθήνη </p>
<p>ἐγγύθεν ἱσταμένη προσέφη Διομήδεα δῖον:  </p>
<p>νόστου δὴ μνῆσαι μεγαθύμου Τυδέος υἱὲ </p>
<p>νῆας ἔπι γλαφυράς, μὴ καὶ πεφοβημένος ἔλθῃς, </p>
<p>μή πού τις καὶ Τρῶας ἐγείρῃσιν θεὸς ἄλλος. </p>
<p>ὣς φάθ', ὃ δὲ ξυνέηκε θεᾶς ὄπα φωνησάσης, </p>
<p>καρπαλίμως δ' ἵππων ἐπεβήσετο:  κόψε δ' Ὀδυσσεὺς </p>
<p>τόξῳ:  τοὶ δ' ἐπέτοντο θοὰς ἐπὶ νῆας Ἀχαιῶν. </p>
<p>οὐδ' ἀλαοσκοπιὴν εἶχ' ἀργυρότοξος Ἀπόλλων </p>
<p>ὡς ἴδ' Ἀθηναίην μετὰ Τυδέος υἱὸν ἕπουσαν:  </p>
<p>τῇ κοτέων Τρώων κατεδύσετο πουλὺν ὅμιλον, </p>
<p>ὦρσεν δὲ Θρῃκῶν βουληφόρον Ἱπποκόωντα </p>
<p>Ῥήσου ἀνεψιὸν ἐσθλόν:  ὃ δ' ἐξ ὕπνου ἀνορούσας </p>
<p>ὡς ἴδε χῶρον ἐρῆμον, ὅθ' ἕστασαν ὠκέες ἵπποι, </p>
<p>ἄνδράς τ' ἀσπαίροντας ἐν ἀργαλέῃσι φονῇσιν, </p>
<p>ᾤμωξέν τ' ἄρ' ἔπειτα φίλον τ' ὀνόμηνεν ἑταῖρον. </p>
<p>Τρώων δὲ κλαγγή τε καὶ ἄσπετος ὦρτο κυδοιμὸς </p>
<p>θυνόντων ἄμυδις: θηεῦντο δὲ μέρμερα ἔργα </p>
<p>ὅσσ' ἄνδρες ῥέξαντες ἔβαν κοίλας ἐπὶ νῆας. </p>
<p>οἳ δ' ὅτε δή ῥ' ἵκανον ὅθι σκοπὸν Ἕκτορος ἔκταν, </p>
<p>ἔνθ' Ὀδυσεὺς μὲν ἔρυξε Διῒ φίλος ὠκέας ἵππους, </p>
<p>Τυδεΐδης δὲ χαμᾶζε θορὼν ἔναρα βροτόεντα </p>
<p>ἐν χείρεσσ' Ὀδυσῆϊ τίθει, ἐπεβήσετο δ' ἵππων:  </p>
<p>μάστιξεν δ' ἵππους, τὼ δ' οὐκ ἀέκοντε πετέσθην </p>
<p>νῆας ἔπι γλαφυράς: τῇ γὰρ φίλον ἔπλετο θυμῷ. </p>
<p>Νέστωρ δὲ πρῶτος κτύπον ἄϊε φώνησέν τε:  </p>
<p>ὦ φίλοι Ἀργείων ἡγήτορες ἠδὲ μέδοντες </p>
<p>ψεύσομαι, ἦ ἔτυμον ἐρέω; κέλεται δέ με θυμός. </p>
<p>ἵππων μ' ὠκυπόδων ἀμφὶ κτύπος οὔατα βάλλει. </p>
<p>αἲ γὰρ δὴ Ὀδυσεύς τε καὶ ὃ κρατερὸς Διομήδης </p>
<p>ὧδ' ἄφαρ ἐκ Τρώων ἐλασαίατο μώνυχας ἵππους: </p>
<p>ἀλλ' αἰνῶς δείδοικα κατὰ φρένα μή τι πάθωσιν </p>
<p>Ἀργείων οἳ ἄριστοι ὑπὸ Τρώων ὀρυμαγδοῦ. </p>
<p>οὔ πω πᾶν εἴρητο ἔπος ὅτ' ἄρ' ἤλυθον αὐτοί. </p>
<p>καί ῥ' οἳ μὲν κατέβησαν ἐπὶ χθόνα, τοὶ δὲ χαρέντες </p>
<p>δεξιῇ ἠσπάζοντο ἔπεσσί τε μειλιχίοισι:  </p>
<p>πρῶτος δ' ἐξερέεινε Γερήνιος ἱππότα Νέστωρ:  </p>
<p>εἴπ' ἄγε μ' ὦ πολύαιν' Ὀδυσεῦ μέγα κῦδος Ἀχαιῶν </p>
<p>ὅππως τοῦσδ' ἵππους λάβετον καταδύντες ὅμιλον </p>
<p>Τρώων, ἦ τίς σφωε πόρεν θεὸς ἀντιβολήσας. </p>
<p>αἰνῶς ἀκτίνεσσιν ἐοικότες ἠελίοιο. </p>
<p>αἰεὶ μὲν Τρώεσσ' ἐπιμίσγομαι, οὐδέ τί φημι </p>
<p>μιμνάζειν παρὰ νηυσὶ γέρων περ ἐὼν πολεμιστής: </p>
<p>ἀλλ' οὔ πω τοίους ἵππους ἴδον οὐδὲ νόησα. </p>
<p>ἀλλά τιν' ὔμμ' ὀΐω δόμεναι θεὸν ἀντιάσαντα:  </p>
<p>ἀμφοτέρω γὰρ σφῶϊ φιλεῖ νεφεληγερέτα Ζεὺς </p>
<p>κούρη τ' αἰγιόχοιο Διὸς γλαυκῶπις Ἀθήνη. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>ὦ Νέστορ Νηληϊάδη μέγα κῦδος Ἀχαιῶν </p>
<p>ῥεῖα θεός γ' ἐθέλων καὶ ἀμείνονας ἠέ περ οἵδε </p>
<p>ἵππους δωρήσαιτ', ἐπεὶ ἢ πολὺ φέρτεροί εἰσιν. </p>
<p>ἵπποι δ' οἵδε γεραιὲ νεήλυδες οὓς ἐρεείνεις </p>
<p>Θρηΐκιοι:  τὸν δέ σφιν ἄνακτ' ἀγαθὸς Διομήδης </p>
<p>ἔκτανε, πὰρ δ' ἑτάρους δυοκαίδεκα πάντας ἀρίστους. </p>
<p>τὸν τρισκαιδέκατον σκοπὸν εἵλομεν ἐγγύθι νηῶν, </p>
<p>τόν ῥα διοπτῆρα στρατοῦ ἔμμεναι ἡμετέροιο </p>
<p>Ἕκτωρ τε προέηκε καὶ ἄλλοι Τρῶες ἀγαυοί. </p>
<p>ὣς εἰπὼν τάφροιο διήλασε μώνυχας ἵππους </p>
<p>καγχαλόων:  ἅμα δ' ἄλλοι ἴσαν χαίροντες Ἀχαιοί. </p>
<p>οἳ δ' ὅτε Τυδεΐδεω κλισίην εὔτυκτον ἵκοντο, </p>
<p>ἵππους μὲν κατέδησαν ἐϋτμήτοισιν ἱμᾶσι </p>
<p>φάτνῃ ἐφ' ἱππείῃ, ὅθι περ Διομήδεος ἵπποι </p>
<p>ἕστασαν ὠκύποδες μελιηδέα πυρὸν ἔδοντες: </p>
<p>νηῒ δ' ἐνὶ πρυμνῇ ἔναρα βροτόεντα Δόλωνος </p>
<p>θῆκ' Ὀδυσεύς, ὄφρ' ἱρὸν ἑτοιμασσαίατ' Ἀθήνῃ. </p>
<p>αὐτοὶ δ' ἱδρῶ πολλὸν ἀπενίζοντο θαλάσσῃ </p>
<p>ἐσβάντες κνήμας τε ἰδὲ λόφον ἀμφί τε μηρούς. </p>
<p>αὐτὰρ ἐπεί σφιν κῦμα θαλάσσης ἱδρῶ πολλὸν </p>
<p>νίψεν ἀπὸ χρωτὸς καὶ ἀνέψυχθεν φίλον ἦτορ, </p>
<p>ἔς ῥ' ἀσαμίνθους βάντες ἐϋξέστας λούσαντο. </p>
<p>τὼ δὲ λοεσσαμένω καὶ ἀλειψαμένω λίπ' ἐλαίῳ </p>
<p>δείπνῳ ἐφιζανέτην, ἀπὸ δὲ κρητῆρος Ἀθήνῃ </p>
<p>πλείου ἀφυσσόμενοι λεῖβον μελιηδέα οἶνον. </p></div1>
<div1 lines="847" n="11">
<p>ἠὼς δ' ἐκ λεχέων παρ' ἀγαυοῦ Τιθωνοῖο </p>
<p>ὄρνυθ', ἵν' ἀθανάτοισι φόως φέροι ἠδὲ βροτοῖσι:  </p>
<p>Ζεὺς δ' Ἔριδα προΐαλλε θοὰς ἐπὶ νῆας Ἀχαιῶν </p>
<p>ἀργαλέην, πολέμοιο τέρας μετὰ χερσὶν ἔχουσαν. </p>
<p>στῆ δ' ἐπ' Ὀδυσσῆος μεγακήτεϊ νηῒ μελαίνῃ, </p>
<p>ἥ ῥ' ἐν μεσσάτῳ ἔσκε γεγωνέμεν ἀμφοτέρωσε, </p>
<p>ἠμὲν ἐπ' Αἴαντος κλισίας Τελαμωνιάδαο </p>
<p>ἠδ' ἐπ' Ἀχιλλῆος, τοί ῥ' ἔσχατα νῆας ἐΐσας </p>
<p>εἴρυσαν ἠνορέῃ πίσυνοι καὶ κάρτεϊ χειρῶν </p>
<p>ἔνθα στᾶσ' ἤϋσε θεὰ μέγα τε δεινόν τε </p>
<p>ὄρθι', Ἀχαιοῖσιν δὲ μέγα σθένος ἔμβαλ' ἑκάστῳ </p>
<p>καρδίῃ ἄληκτον πολεμίζειν ἠδὲ μάχεσθαι. </p>
<p>τοῖσι δ' ἄφαρ πόλεμος γλυκίων γένετ' ἠὲ νέεσθαι </p>
<p>ἐν νηυσὶ γλαφυρῇσι φίλην ἐς πατρίδα γαῖαν. </p>
<p>Ἀτρεΐδης δ' ἐβόησεν ἰδὲ ζώννυσθαι ἄνωγεν </p>
<p>Ἀργείους: ἐν δ' αὐτὸς ἐδύσετο νώροπα χαλκόν. </p>
<p>κνημῖδας μὲν πρῶτα περὶ κνήμῃσιν ἔθηκε </p>
<p>καλὰς ἀργυρέοισιν ἐπισφυρίοις ἀραρυίας: </p>
<p>δεύτερον αὖ θώρηκα περὶ στήθεσσιν ἔδυνε, </p>
<p>τόν ποτέ οἱ Κινύρης δῶκε ξεινήϊον εἶναι. </p>
<p>πεύθετο γὰρ Κύπρον δὲ μέγα κλέος οὕνεκ' Ἀχαιοὶ </p>
<p>ἐς Τροίην νήεσσιν ἀναπλεύσεσθαι ἔμελλον:  </p>
<p>τοὔνεκά οἱ τὸν δῶκε χαριζόμενος βασιλῆϊ. </p>
<p>τοῦ δ' ἤτοι δέκα οἶμοι ἔσαν μέλανος κυάνοιο, </p>
<p>δώδεκα δὲ χρυσοῖο καὶ εἴκοσι κασσιτέροιο:  </p>
<p>κυάνεοι δὲ δράκοντες ὀρωρέχατο προτὶ δειρὴν </p>
<p>τρεῖς ἑκάτερθ' ἴρισσιν ἐοικότες, ἅς τε Κρονίων </p>
<p>ἐν νέφεϊ στήριξε, τέρας μερόπων ἀνθρώπων. </p>
<p>ἀμφὶ δ' ἄρ' ὤμοισιν βάλετο ξίφος: ἐν δέ οἱ ἧλοι </p>
<p>χρύσειοι πάμφαινον, ἀτὰρ περὶ κουλεὸν ἦεν </p>
<p>ἀργύρεον χρυσέοισιν ἀορτήρεσσιν ἀρηρός. </p>
<p>ἂν δ' ἕλετ' ἀμφιβρότην πολυδαίδαλον ἀσπίδα θοῦριν </p>
<p>καλήν, ἣν πέρι μὲν κύκλοι δέκα χάλκεοι ἦσαν, </p>
<p>ἐν δέ οἱ ὀμφαλοὶ ἦσαν ἐείκοσι κασσιτέροιο </p>
<p>λευκοί, ἐν δὲ μέσοισιν ἔην μέλανος κυάνοιο. </p>
<p>τῇ δ' ἐπὶ μὲν Γοργὼ βλοσυρῶπις ἐστεφάνωτο </p>
<p>δεινὸν δερκομένη, περὶ δὲ Δεῖμός τε Φόβος τε. </p>
<p>τῆς δ' ἐξ ἀργύρεος τελαμὼν ἦν:  αὐτὰρ ἐπ' αὐτοῦ </p>
<p>κυάνεος ἐλέλικτο δράκων, κεφαλαὶ δέ οἱ ἦσαν </p>
<p>τρεῖς ἀμφιστρεφέες ἑνὸς αὐχένος ἐκπεφυυῖαι. </p>
<p>κρατὶ δ' ἐπ' ἀμφίφαλον κυνέην θέτο τετραφάληρον </p>
<p>ἵππουριν:  δεινὸν δὲ λόφος καθύπερθεν ἔνευεν. </p>
<p>εἵλετο δ' ἄλκιμα δοῦρε δύω κεκορυθμένα χαλκῷ </p>
<p>ὀξέα:  τῆλε δὲ χαλκὸς ἀπ' αὐτόφιν οὐρανὸν εἴσω </p>
<p>λάμπ':  ἐπὶ δ' ἐγδούπησαν Ἀθηναίη τε καὶ Ἥρη </p>
<p>τιμῶσαι βασιλῆα πολυχρύσοιο Μυκήνης. </p>
<p>ἡνιόχῳ μὲν ἔπειτα ἑῷ ἐπέτελλεν ἕκαστος </p>
<p>ἵππους εὖ κατὰ κόσμον ἐρυκέμεν αὖθ' ἐπὶ τάφρῳ, </p>
<p>αὐτοὶ δὲ πρυλέες σὺν τεύχεσι θωρηχθέντες </p>
<p>ῥώοντ':  ἄσβεστος δὲ βοὴ γένετ' ἠῶθι πρό. </p>
<p>φθὰν δὲ μέγ' ἱππήων ἐπὶ τάφρῳ κοσμηθέντες, </p>
<p>ἱππῆες δ' ὀλίγον μετεκίαθον:  ἐν δὲ κυδοιμὸν </p>
<p>ὦρσε κακὸν Κρονίδης, κατὰ δ' ὑψόθεν ἧκεν ἐέρσας </p>
<p>αἵματι μυδαλέας ἐξ αἰθέρος, οὕνεκ' ἔμελλε </p>
<p>πολλὰς ἰφθίμους κεφαλὰς Ἄϊδι προϊάψειν. </p>
<p>Τρῶες δ' αὖθ' ἑτέρωθεν ἐπὶ θρωσμῷ πεδίοιο </p>
<p>Ἕκτορά τ' ἀμφὶ μέγαν καὶ ἀμύμονα Πουλυδάμαντα </p>
<p>Αἰνείαν θ', ὃς Τρωσὶ θεὸς ὣς τίετο δήμῳ, </p>
<p>τρεῖς τ' Ἀντηνορίδας Πόλυβον καὶ Ἀγήνορα δῖον </p>
<p>ἠΐθεόν τ' Ἀκάμαντ' ἐπιείκελον ἀθανάτοισιν. </p>
<p>Ἕκτωρ δ' ἐν πρώτοισι φέρ' ἀσπίδα πάντοσ' ἐΐσην, </p>
<p>οἷος δ' ἐκ νεφέων ἀναφαίνεται οὔλιος ἀστὴρ </p>
<p>παμφαίνων, τοτὲ δ' αὖτις ἔδυ νέφεα σκιόεντα, </p>
<p>ὣς Ἕκτωρ ὁτὲ μέν τε μετὰ πρώτοισι φάνεσκεν, </p>
<p>ἄλλοτε δ' ἐν πυμάτοισι κελεύων:  πᾶς δ' ἄρα χαλκῷ </p>
<p>λάμφ' ὥς τε στεροπὴ πατρὸς Διὸς αἰγιόχοιο. </p>
<p>οἳ δ', ὥς τ' ἀμητῆρες ἐναντίοι ἀλλήλοισιν </p>
<p>ὄγμον ἐλαύνωσιν ἀνδρὸς μάκαρος κατ' ἄρουραν </p>
<p>πυρῶν ἢ κριθῶν:  τὰ δὲ δράγματα ταρφέα πίπτει:  </p>
<p>ὣς Τρῶες καὶ Ἀχαιοὶ ἐπ' ἀλλήλοισι θορόντες </p>
<p>δῄουν, οὐδ' ἕτεροι μνώοντ' ὀλοοῖο φόβοιο. </p>
<p>ἴσας δ' ὑσμίνη κεφαλὰς ἔχεν, οἳ δὲ λύκοι ὣς </p>
<p>θῦνον:  Ἔρις δ' ἄρ' ἔχαιρε πολύστονος εἰσορόωσα:  </p>
<p>οἴη γάρ ῥα θεῶν παρετύγχανε μαρναμένοισιν, </p>
<p>οἳ δ' ἄλλοι οὔ σφιν πάρεσαν θεοί, ἀλλὰ ἕκηλοι </p>
<p>σφοῖσιν ἐνὶ μεγάροισι καθήατο, ἧχι ἑκάστῳ </p>
<p>δώματα καλὰ τέτυκτο κατὰ πτύχας Οὐλύμποιο. </p>
<p>πάντες δ' ᾐτιόωντο κελαινεφέα Κρονίωνα </p>
<p>οὕνεκ' ἄρα Τρώεσσιν ἐβούλετο κῦδος ὀρέξαι. </p>
<p>τῶν μὲν ἄρ' οὐκ ἀλέγιζε πατήρ:  ὃ δὲ νόσφι λιασθεὶς </p>
<p>τῶν ἄλλων ἀπάνευθε καθέζετο κύδεϊ γαίων </p>
<p>εἰσορόων Τρώων τε πόλιν καὶ νῆας Ἀχαιῶν </p>
<p>χαλκοῦ τε στεροπήν, ὀλλύντάς τ' ὀλλυμένους τε. </p>
<p>ὄφρα μὲν ἠὼς ἦν καὶ ἀέξετο ἱερὸν ἦμαρ, </p>
<p>τόφρα μάλ' ἀμφοτέρων βέλε' ἥπτετο, πῖπτε δὲ λαός: </p>
<p>ἦμος δὲ δρυτόμος περ ἀνὴρ ὁπλίσσατο δεῖπνον </p>
<p>οὔρεος ἐν βήσσῃσιν, ἐπεί τ' ἐκορέσσατο χεῖρας </p>
<p>τάμνων δένδρεα μακρά, ἅδος τέ μιν ἵκετο θυμόν, </p>
<p>σίτου τε γλυκεροῖο περὶ φρένας ἵμερος αἱρεῖ, </p>
<p>τῆμος σφῇ ἀρετῇ Δαναοὶ ῥήξαντο φάλαγγας </p>
<p>κεκλόμενοι ἑτάροισι κατὰ στίχας: ἐν δ' Ἀγαμέμνων </p>
<p>πρῶτος ὄρουσ', ἕλε δ' ἄνδρα Βιάνορα ποιμένα λαῶν </p>
<p>αὐτόν, ἔπειτα δ' ἑταῖρον Ὀϊλῆα πλήξιππον. </p>
<p>ἤτοι ὅ γ' ἐξ ἵππων κατεπάλμενος ἀντίος ἔστη:  </p>
<p>τὸν δ' ἰθὺς μεμαῶτα μετώπιον ὀξέϊ δουρὶ </p>
<p>νύξ', οὐδὲ στεφάνη δόρυ οἱ σχέθε χαλκοβάρεια, </p>
<p>ἀλλὰ δι' αὐτῆς ἦλθε καὶ ὀστέου, ἐγκέφαλος δὲ </p>
<p>ἔνδον ἅπας πεπάλακτο:  δάμασσε δέ μιν μεμαῶτα. </p>
<p>καὶ τοὺς μὲν λίπεν αὖθι ἄναξ ἀνδρῶν Ἀγαμέμνων </p>
<p>στήθεσι παμφαίνοντας, ἐπεὶ περίδυσε χιτῶνας: </p>
<p>αὐτὰρ ὃ βῆ Ἶσόν τε καὶ Ἄντιφον ἐξεναρίξων </p>
<p>υἷε δύω Πριάμοιο νόθον καὶ γνήσιον ἄμφω </p>
<p>εἰν ἑνὶ δίφρῳ ἐόντας: ὃ μὲν νόθος ἡνιόχευεν, </p>
<p>Ἄντιφος αὖ παρέβασκε περικλυτός: ὥ ποτ' Ἀχιλλεὺς </p>
<p>Ἴδης ἐν κνημοῖσι δίδη μόσχοισι λύγοισι, </p>
<p>ποιμαίνοντ' ἐπ' ὄεσσι λαβών, καὶ ἔλυσεν ἀποίνων. </p>
<p>δὴ τότε γ' Ἀτρεΐδης εὐρὺ κρείων Ἀγαμέμνων </p>
<p>τὸν μὲν ὑπὲρ μαζοῖο κατὰ στῆθος βάλε δουρί, </p>
<p>Ἄντιφον αὖ παρὰ οὖς ἔλασε ξίφει, ἐκ δ' ἔβαλ' ἵππων. </p>
<p>σπερχόμενος δ' ἀπὸ τοῖιν ἐσύλα τεύχεα καλὰ </p>
<p>γιγνώσκων:  καὶ γάρ σφε πάρος παρὰ νηυσὶ θοῇσιν </p>
<p>εἶδεν, ὅτ' ἐξ Ἴδης ἄγαγεν πόδας ὠκὺς Ἀχιλλεύς. </p>
<p>ὡς δὲ λέων ἐλάφοιο ταχείης νήπια τέκνα </p>
<p>ῥηϊδίως συνέαξε λαβὼν κρατεροῖσιν ὀδοῦσιν </p>
<p>ἐλθὼν εἰς εὐνήν, ἁπαλόν τέ σφ' ἦτορ ἀπηύρα:  </p>
<p>ἣ δ' εἴ πέρ τε τύχῃσι μάλα σχεδόν, οὐ δύναταί σφι </p>
<p>χραισμεῖν:  αὐτὴν γάρ μιν ὑπὸ τρόμος αἰνὸς ἱκάνει:  </p>
<p>καρπαλίμως δ' ἤϊξε διὰ δρυμὰ πυκνὰ καὶ ὕλην </p>
<p>σπεύδουσ' ἱδρώουσα κραταιοῦ θηρὸς ὑφ' ὁρμῆς: </p>
<p>ὣς ἄρα τοῖς οὔ τις δύνατο χραισμῆσαι ὄλεθρον </p>
<p>Τρώων, ἀλλὰ καὶ αὐτοὶ ὑπ' Ἀργείοισι φέβοντο. </p>
<p>αὐτὰρ ὃ Πείσανδρόν τε καὶ Ἱππόλοχον μενεχάρμην </p>
<p>υἱέας Ἀντιμάχοιο δαΐφρονος, ὅς ῥα μάλιστα </p>
<p>χρυσὸν Ἀλεξάνδροιο δεδεγμένος ἀγλαὰ δῶρα </p>
<p>οὐκ εἴασχ' Ἑλένην δόμεναι ξανθῷ Μενελάῳ, </p>
<p>τοῦ περ δὴ δύο παῖδε λάβε κρείων Ἀγαμέμνων </p>
<p>εἰν ἑνὶ δίφρῳ ἐόντας, ὁμοῦ δ' ἔχον ὠκέας ἵππους: </p>
<p>ἐκ γάρ σφεας χειρῶν φύγον ἡνία σιγαλόεντα, </p>
<p>τὼ δὲ κυκηθήτην:  ὃ δ' ἐναντίον ὦρτο λέων ὣς </p>
<p>Ἀτρεΐδης: τὼ δ' αὖτ' ἐκ δίφρου γουναζέσθην:  </p>
<p>ζώγρει Ἀτρέος υἱέ, σὺ δ' ἄξια δέξαι ἄποινα:  </p>
<p>πολλὰ δ' ἐν Ἀντιμάχοιο δόμοις κειμήλια κεῖται </p>
<p>χαλκός τε χρυσός τε πολύκμητός τε σίδηρος, </p>
<p>τῶν κέν τοι χαρίσαιτο πατὴρ ἀπερείσι' ἄποινα, </p>
<p>εἰ νῶϊ ζωοὺς πεπύθοιτ' ἐπὶ νηυσὶν Ἀχαιῶν. </p>
<p>ὣς τώ γε κλαίοντε προσαυδήτην βασιλῆα </p>
<p>μειλιχίοις ἐπέεσσιν:  ἀμείλικτον δ' ὄπ' ἄκουσαν:  </p>
<p>εἰ μὲν δὴ Ἀντιμάχοιο δαΐφρονος υἱέες ἐστόν, </p>
<p>ὅς ποτ' ἐνὶ Τρώων ἀγορῇ Μενέλαον ἄνωγεν </p>
<p>ἀγγελίην ἐλθόντα σὺν ἀντιθέῳ Ὀδυσῆϊ </p>
<p>αὖθι κατακτεῖναι μηδ' ἐξέμεν ἂψ ἐς Ἀχαιούς, </p>
<p>νῦν μὲν δὴ τοῦ πατρὸς ἀεικέα τίσετε λώβην. </p>
<p>ἦ, καὶ Πείσανδρον μὲν ἀφ' ἵππων ὦσε χαμᾶζε </p>
<p>δουρὶ βαλὼν πρὸς στῆθος: ὃ δ' ὕπτιος οὔδει ἐρείσθη. </p>
<p>Ἱππόλοχος δ' ἀπόρουσε, τὸν αὖ χαμαὶ ἐξενάριξε </p>
<p>χεῖρας ἀπὸ ξίφεϊ τμήξας ἀπό τ' αὐχένα κόψας, </p>
<p>ὅλμον δ' ὣς ἔσσευε κυλίνδεσθαι δι' ὁμίλου. </p>
<p>τοὺς μὲν ἔασ':  ὃ δ' ὅθι πλεῖσται κλονέοντο φάλαγγες, </p>
<p>τῇ ῥ' ἐνόρουσ', ἅμα δ' ἄλλοι ἐϋκνήμιδες Ἀχαιοί. </p>
<p>πεζοὶ μὲν πεζοὺς ὄλεκον φεύγοντας ἀνάγκῃ, </p>
<p>ἱππεῖς δ' ἱππῆας: ὑπὸ δέ σφισιν ὦρτο κονίη </p>
<p>ἐκ πεδίου, τὴν ὦρσαν ἐρίγδουποι πόδες ἵππων </p>
<p>χαλκῷ δηϊόωντες: ἀτὰρ κρείων Ἀγαμέμνων </p>
<p>αἰὲν ἀποκτείνων ἕπετ' Ἀργείοισι κελεύων. </p>
<p>ὡς δ' ὅτε πῦρ ἀΐδηλον ἐν ἀξύλῳ ἐμπέσῃ ὕλῃ, </p>
<p>πάντῃ τ' εἰλυφόων ἄνεμος φέρει, οἳ δέ τε θάμνοι </p>
<p>πρόρριζοι πίπτουσιν ἐπειγόμενοι πυρὸς ὁρμῇ:  </p>
<p>ὣς ἄρ' ὑπ' Ἀτρεΐδῃ Ἀγαμέμνονι πῖπτε κάρηνα </p>
<p>Τρώων φευγόντων, πολλοὶ δ' ἐριαύχενες ἵπποι </p>
<p>κείν' ὄχεα κροτάλιζον ἀνὰ πτολέμοιο γεφύρας </p>
<p>ἡνιόχους ποθέοντες ἀμύμονας: οἳ δ' ἐπὶ γαίῃ </p>
<p>κείατο, γύπεσσιν πολὺ φίλτεροι ἢ ἀλόχοισιν. </p>
<p>Ἕκτορα δ' ἐκ βελέων ὕπαγε Ζεὺς ἔκ τε κονίης </p>
<p>ἔκ τ' ἀνδροκτασίης ἔκ θ' αἵματος ἔκ τε κυδοιμοῦ:  </p>
<p>Ἀτρεΐδης δ' ἕπετο σφεδανὸν Δαναοῖσι κελεύων. </p>
<p>οἳ δὲ παρ' Ἴλου σῆμα παλαιοῦ Δαρδανίδαο </p>
<p>μέσσον κὰπ πεδίον παρ' ἐρινεὸν ἐσσεύοντο </p>
<p>ἱέμενοι πόλιος: ὃ δὲ κεκλήγων ἕπετ' αἰεὶ </p>
<p>Ἀτρεΐδης, λύθρῳ δὲ παλάσσετο χεῖρας ἀάπτους. </p>
<p>ἀλλ' ὅτε δὴ Σκαιάς τε πύλας καὶ φηγὸν ἵκοντο, </p>
<p>ἔνθ' ἄρα δὴ ἵσταντο καὶ ἀλλήλους ἀνέμιμνον. </p>
<p>οἳ δ' ἔτι κὰμ μέσσον πεδίον φοβέοντο βόες ὥς, </p>
<p>ἅς τε λέων ἐφόβησε μολὼν ἐν νυκτὸς ἀμολγῷ </p>
<p>πάσας: τῇ δέ τ' ἰῇ ἀναφαίνεται αἰπὺς ὄλεθρος: </p>
<p>τῆς δ' ἐξ αὐχέν' ἔαξε λαβὼν κρατεροῖσιν ὀδοῦσι </p>
<p>πρῶτον, ἔπειτα δέ θ' αἷμα καὶ ἔγκατα πάντα λαφύσσει:  </p>
<p>ὣς τοὺς Ἀτρεΐδης ἔφεπε κρείων Ἀγαμέμνων </p>
<p>αἰὲν ἀποκτείνων τὸν ὀπίστατον:  οἳ δ' ἐφέβοντο. </p>
<p>πολλοὶ δὲ πρηνεῖς τε καὶ ὕπτιοι ἔκπεσον ἵππων </p>
<p>Ἀτρεΐδεω ὑπὸ χερσί:  περὶ πρὸ γὰρ ἔγχεϊ θῦεν. </p>
<p>ἀλλ' ὅτε δὴ τάχ' ἔμελλεν ὑπὸ πτόλιν αἰπύ τε τεῖχος </p>
<p>ἵξεσθαι, τότε δή ῥα πατὴρ ἀνδρῶν τε θεῶν τε </p>
<p>Ἴδης ἐν κορυφῇσι καθέζετο πιδηέσσης </p>
<p>οὐρανόθεν καταβάς: ἔχε δ' ἀστεροπὴν μετὰ χερσίν. </p>
<p>Ἶριν δ' ὄτρυνε χρυσόπτερον ἀγγελέουσαν:  </p>
<p>βάσκ' ἴθι Ἶρι ταχεῖα, τὸν Ἕκτορι μῦθον ἐνίσπες: </p>
<p>ὄφρ' ἂν μέν κεν ὁρᾷ Ἀγαμέμνονα ποιμένα λαῶν </p>
<p>θύνοντ' ἐν προμάχοισιν ἐναίροντα στίχας ἀνδρῶν, </p>
<p>τόφρ' ἀναχωρείτω, τὸν δ' ἄλλον λαὸν ἀνώχθω </p>
<p>μάρνασθαι δηΐοισι κατὰ κρατερὴν ὑσμίνην. </p>
<p>αὐτὰρ ἐπεί κ' ἢ δουρὶ τυπεὶς ἢ βλήμενος ἰῷ </p>
<p>εἰς ἵππους ἅλεται, τότε οἱ κράτος ἐγγυαλίξω </p>
<p>κτείνειν εἰς ὅ κε νῆας ἐϋσσέλμους ἀφίκηται </p>
<p>δύῃ τ' ἠέλιος καὶ ἐπὶ κνέφας ἱερὸν ἔλθῃ. </p>
<p>ὣς ἔφατ', οὐδ' ἀπίθησε ποδήνεμος ὠκέα Ἶρις, </p>
<p>βῆ δὲ κατ' Ἰδαίων ὀρέων εἰς Ἴλιον ἱρήν. </p>
<p>εὗρ' υἱὸν Πριάμοιο δαΐφρονος Ἕκτορα δῖον </p>
<p>ἑσταότ' ἔν θ' ἵπποισι καὶ ἅρμασι κολλητοῖσιν:  </p>
<p>ἀγχοῦ δ' ἱσταμένη προσέφη πόδας ὠκέα Ἶρις: </p>
<p>Ἕκτορ υἱὲ Πριάμοιο Διὶ μῆτιν ἀτάλαντε </p>
<p>Ζεύς με πατὴρ προέηκε τεῒν τάδε μυθήσασθαι. </p>
<p>ὄφρ' ἂν μέν κεν ὁρᾷς Ἀγαμέμνονα ποιμένα λαῶν </p>
<p>θύνοντ' ἐν προμάχοισιν, ἐναίροντα στίχας ἀνδρῶν, </p>
<p>τόφρ' ὑπόεικε μάχης, τὸν δ' ἄλλον λαὸν ἄνωχθι </p>
<p>μάρνασθαι δηΐοισι κατὰ κρατερὴν ὑσμίνην. </p>
<p>αὐτὰρ ἐπεί κ' ἢ δουρὶ τυπεὶς ἢ βλήμενος ἰῷ </p>
<p>εἰς ἵππους ἅλεται, τότε τοι κράτος ἐγγυαλίξει </p>
<p>κτείνειν, εἰς ὅ κε νῆας ἐϋσσέλμους ἀφίκηαι </p>
<p>δύῃ τ' ἠέλιος καὶ ἐπὶ κνέφας ἱερὸν ἔλθῃ. </p>
<p>ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις, </p>
<p>Ἕκτωρ δ' ἐξ ὀχέων σὺν τεύχεσιν ἆλτο χαμᾶζε, </p>
<p>πάλλων δ' ὀξέα δοῦρα κατὰ στρατὸν ᾤχετο πάντῃ </p>
<p>ὀτρύνων μαχέσασθαι, ἔγειρε δὲ φύλοπιν αἰνήν. </p>
<p>οἳ δ' ἐλελίχθησαν καὶ ἐναντίοι ἔσταν Ἀχαιῶν, </p>
<p>Ἀργεῖοι δ' ἑτέρωθεν ἐκαρτύναντο φάλαγγας. </p>
<p>ἀρτύνθη δὲ μάχη, στὰν δ' ἀντίοι:  ἐν δ' Ἀγαμέμνων </p>
<p>πρῶτος ὄρουσ', ἔθελεν δὲ πολὺ προμάχεσθαι ἁπάντων. </p>
<p>ἔσπετε νῦν μοι Μοῦσαι Ὀλύμπια δώματ' ἔχουσαι </p>
<p>ὅς τις δὴ πρῶτος Ἀγαμέμνονος ἀντίον ἦλθεν </p>
<p>ἢ αὐτῶν Τρώων ἠὲ κλειτῶν ἐπικούρων. </p>
<p>Ἰφιδάμας Ἀντηνορίδης ἠΰς τε μέγας τε </p>
<p>ὃς τράφη ἐν Θρῄκῃ ἐριβώλακι μητέρι μήλων:  </p>
<p>Κισσῆς τόν γ' ἔθρεψε δόμοις ἔνι τυτθὸν ἐόντα </p>
<p>μητροπάτωρ, ὃς τίκτε Θεανὼ καλλιπάρῃον:  </p>
<p>αὐτὰρ ἐπεί ῥ' ἥβης ἐρικυδέος ἵκετο μέτρον, </p>
<p>αὐτοῦ μιν κατέρυκε, δίδου δ' ὅ γε θυγατέρα ἥν:  </p>
<p>γήμας δ' ἐκ θαλάμοιο μετὰ κλέος ἵκετ' Ἀχαιῶν </p>
<p>σὺν δυοκαίδεκα νηυσὶ κορωνίσιν, αἵ οἱ ἕποντο. </p>
<p>τὰς μὲν ἔπειτ' ἐν Περκώτῃ λίπε νῆας ἐΐσας, </p>
<p>αὐτὰρ ὃ πεζὸς ἐὼν ἐς Ἴλιον εἰληλούθει:  </p>
<p>ὅς ῥα τότ' Ἀτρεΐδεω Ἀγαμέμνονος ἀντίον ἦλθεν. </p>
<p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες, </p>
<p>Ἀτρεΐδης μὲν ἅμαρτε, παραὶ δέ οἱ ἐτράπετ' ἔγχος, </p>
<p>Ἰφιδάμας δὲ κατὰ ζώνην θώρηκος ἔνερθε </p>
<p>νύξ', ἐπὶ δ' αὐτὸς ἔρεισε βαρείῃ χειρὶ πιθήσας: </p>
<p>οὐδ' ἔτορε ζωστῆρα παναίολον, ἀλλὰ πολὺ πρὶν </p>
<p>ἀργύρῳ ἀντομένη μόλιβος ὣς ἐτράπετ' αἰχμή. </p>
<p>καὶ τό γε χειρὶ λαβὼν εὐρὺ κρείων Ἀγαμέμνων </p>
<p>ἕλκ' ἐπὶ οἷ μεμαὼς ὥς τε λίς, ἐκ δ' ἄρα χειρὸς </p>
<p>σπάσσατο:  τὸν δ' ἄορι πλῆξ' αὐχένα, λῦσε δὲ γυῖα. </p>
<p>ὣς ὃ μὲν αὖθι πεσὼν κοιμήσατο χάλκεον ὕπνον </p>
<p>οἰκτρὸς ἀπὸ μνηστῆς ἀλόχου, ἀστοῖσιν ἀρήγων, </p>
<p>κουριδίης, ἧς οὔ τι χάριν ἴδε, πολλὰ δ' ἔδωκε:  </p>
<p>πρῶθ' ἑκατὸν βοῦς δῶκεν, ἔπειτα δὲ χίλι' ὑπέστη </p>
<p>αἶγας ὁμοῦ καὶ ὄϊς, τά οἱ ἄσπετα ποιμαίνοντο. </p>
<p>δὴ τότε γ' Ἀτρεΐδης Ἀγαμέμνων ἐξενάριξε, </p>
<p>βῆ δὲ φέρων ἀν' ὅμιλον Ἀχαιῶν τεύχεα καλά. </p>
<p>τὸν δ' ὡς οὖν ἐνόησε Κόων ἀριδείκετος ἀνδρῶν </p>
<p>πρεσβυγενὴς Ἀντηνορίδης, κρατερόν ῥά ἑ πένθος </p>
<p>ὀφθαλμοὺς ἐκάλυψε κασιγνήτοιο πεσόντος. </p>
<p>στῆ δ' εὐρὰξ σὺν δουρὶ λαθὼν Ἀγαμέμνονα δῖον, </p>
<p>νύξε δέ μιν κατὰ χεῖρα μέσην ἀγκῶνος ἔνερθε, </p>
<p>ἀντικρὺ δὲ διέσχε φαεινοῦ δουρὸς ἀκωκή. </p>
<p>ῥίγησέν τ' ἄρ' ἔπειτα ἄναξ ἀνδρῶν Ἀγαμέμνων:  </p>
<p>ἀλλ' οὐδ' ὧς ἀπέληγε μάχης ἠδὲ πτολέμοιο, </p>
<p>ἀλλ' ἐπόρουσε Κόωνι ἔχων ἀνεμοτρεφὲς ἔγχος. </p>
<p>ἤτοι ὃ Ἰφιδάμαντα κασίγνητον καὶ ὄπατρον </p>
<p>ἕλκε ποδὸς μεμαώς, καὶ ἀΰτει πάντας ἀρίστους: </p>
<p>τὸν δ' ἕλκοντ' ἀν' ὅμιλον ὑπ' ἀσπίδος ὀμφαλοέσσης </p>
<p>οὔτησε ξυστῷ χαλκήρεϊ, λῦσε δὲ γυῖα:  </p>
<p>τοῖο δ' ἐπ' Ἰφιδάμαντι κάρη ἀπέκοψε παραστάς. </p>
<p>ἔνθ' Ἀντήνορος υἷες ὑπ' Ἀτρεΐδῃ βασιλῆϊ </p>
<p>πότμον ἀναπλήσαντες ἔδυν δόμον Ἄϊδος εἴσω. </p>
<p>αὐτὰρ ὃ τῶν ἄλλων ἐπεπωλεῖτο στίχας ἀνδρῶν </p>
<p>ἔγχεΐ τ' ἄορί τε μεγάλοισί τε χερμαδίοισιν, </p>
<p>ὄφρά οἱ αἷμ' ἔτι θερμὸν ἀνήνοθεν ἐξ ὠτειλῆς. </p>
<p>αὐτὰρ ἐπεὶ τὸ μὲν ἕλκος ἐτέρσετο, παύσατο δ' αἷμα, </p>
<p>ὀξεῖαι δ' ὀδύναι δῦνον μένος Ἀτρεΐδαο. </p>
<p>ὡς δ' ὅτ' ἂν ὠδίνουσαν ἔχῃ βέλος ὀξὺ γυναῖκα </p>
<p>δριμύ, τό τε προϊεῖσι μογοστόκοι Εἰλείθυιαι </p>
<p>Ἥρης θυγατέρες πικρὰς ὠδῖνας ἔχουσαι, </p>
<p>ὣς ὀξεῖ' ὀδύναι δῦνον μένος Ἀτρεΐδαο. </p>
<p>ἐς δίφρον δ' ἀνόρουσε, καὶ ἡνιόχῳ ἐπέτελλε </p>
<p>νηυσὶν ἔπι γλαφυρῇσιν ἐλαυνέμεν:  ἤχθετο γὰρ κῆρ. </p>
<p>ἤϋσεν δὲ διαπρύσιον Δαναοῖσι γεγωνώς: </p>
<p>ὦ φίλοι Ἀργείων ἡγήτορες ἠδὲ μέδοντες </p>
<p>ὑμεῖς μὲν νῦν νηυσὶν ἀμύνετε ποντοπόροισι </p>
<p>φύλοπιν ἀργαλέην, ἐπεὶ οὐκ ἐμὲ μητίετα Ζεὺς </p>
<p>εἴασε Τρώεσσι πανημέριον πολεμίζειν. </p>
<p>ὣς ἔφαθ', ἡνίοχος δ' ἵμασεν καλλίτριχας ἵππους </p>
<p>νῆας ἔπι γλαφυράς: τὼ δ' οὐκ ἀέκοντε πετέσθην:  </p>
<p>ἄφρεον δὲ στήθεα, ῥαίνοντο δὲ νέρθε κονίῃ </p>
<p>τειρόμενον βασιλῆα μάχης ἀπάνευθε φέροντες. </p>
<p>Ἕκτωρ δ' ὡς ἐνόησ' Ἀγαμέμνονα νόσφι κιόντα </p>
<p>Τρωσί τε καὶ Λυκίοισιν ἐκέκλετο μακρὸν ἀΰσας: </p>
<p>Τρῶες καὶ Λύκιοι καὶ Δάρδανοι ἀγχιμαχηταὶ </p>
<p>ἀνέρες ἔστε φίλοι, μνήσασθε δὲ θούριδος ἀλκῆς. </p>
<p>οἴχετ' ἀνὴρ ὤριστος, ἐμοὶ δὲ μέγ' εὖχος ἔδωκε </p>
<p>Ζεὺς Κρονίδης: ἀλλ' ἰθὺς ἐλαύνετε μώνυχας ἵππους </p>
<p>ἰφθίμων Δαναῶν, ἵν' ὑπέρτερον εὖχος ἄρησθε. </p>
<p>ὣς εἰπὼν ὄτρυνε μένος καὶ θυμὸν ἑκάστου. </p>
<p>ὡς δ' ὅτε πού τις θηρητὴρ κύνας ἀργιόδοντας </p>
<p>σεύῃ ἐπ' ἀγροτέρῳ συῒ καπρίῳ ἠὲ λέοντι, </p>
<p>ὣς ἐπ' Ἀχαιοῖσιν σεῦε Τρῶας μεγαθύμους </p>
<p>Ἕκτωρ Πριαμίδης βροτολοιγῷ ἶσος Ἄρηϊ. </p>
<p>αὐτὸς δ' ἐν πρώτοισι μέγα φρονέων ἐβεβήκει, </p>
<p>ἐν δ' ἔπεσ' ὑσμίνῃ ὑπεραέϊ ἶσος ἀέλλῃ, </p>
<p>ἥ τε καθαλλομένη ἰοειδέα πόντον ὀρίνει. </p>
<p>ἔνθα τίνα πρῶτον, τίνα δ' ὕστατον ἐξενάριξεν </p>
<p>Ἕκτωρ Πριαμίδης, ὅτε οἱ Ζεὺς κῦδος ἔδωκεν; </p>
<p>Ἀσαῖον μὲν πρῶτα καὶ Αὐτόνοον καὶ Ὀπίτην </p>
<p>καὶ Δόλοπα Κλυτίδην καὶ Ὀφέλτιον ἠδ' Ἀγέλαον </p>
<p>Αἴσυμνόν τ' Ὦρόν τε καὶ Ἱππόνοον μενεχάρμην. </p>
<p>τοὺς ἄρ' ὅ γ' ἡγεμόνας Δαναῶν ἕλεν, αὐτὰρ ἔπειτα </p>
<p>πληθύν, ὡς ὁπότε νέφεα Ζέφυρος στυφελίξῃ </p>
<p>ἀργεστᾶο Νότοιο βαθείῃ λαίλαπι τύπτων:  </p>
<p>πολλὸν δὲ τρόφι κῦμα κυλίνδεται, ὑψόσε δ' ἄχνη </p>
<p>σκίδναται ἐξ ἀνέμοιο πολυπλάγκτοιο ἰωῆς: </p>
<p>ὣς ἄρα πυκνὰ καρήαθ' ὑφ' Ἕκτορι δάμνατο λαῶν. </p>
<p>ἔνθά κε λοιγὸς ἔην καὶ ἀμήχανα ἔργα γένοντο, </p>
<p>καί νύ κεν ἐν νήεσσι πέσον φεύγοντες Ἀχαιοί, </p>
<p>εἰ μὴ Τυδεΐδῃ Διομήδεϊ κέκλετ' Ὀδυσσεύς: </p>
<p>Τυδεΐδη τί παθόντε λελάσμεθα θούριδος ἀλκῆς; </p>
<p>ἀλλ' ἄγε δεῦρο πέπον, παρ' ἔμ' ἵσταο:  δὴ γὰρ ἔλεγχος </p>
<p>ἔσσεται εἴ κεν νῆας ἕλῃ κορυθαίολος Ἕκτωρ. </p>
<p>τὸν δ' ἀπαμειβόμενος προσέφη κρατερὸς Διομήδης: </p>
<p>ἤτοι ἐγὼ μενέω καὶ τλήσομαι:  ἀλλὰ μίνυνθα </p>
<p>ἡμέων ἔσσεται ἦδος, ἐπεὶ νεφεληγερέτα Ζεὺς </p>
<p>Τρωσὶν δὴ βόλεται δοῦναι κράτος ἠέ περ ἡμῖν. </p>
<p>ἦ καὶ Θυμβραῖον μὲν ἀφ' ἵππων ὦσε χαμᾶζε </p>
<p>δουρὶ βαλὼν κατὰ μαζὸν ἀριστερόν:  αὐτὰρ Ὀδυσσεὺς </p>
<p>ἀντίθεον θεράποντα Μολίονα τοῖο ἄνακτος. </p>
<p>τοὺς μὲν ἔπειτ' εἴασαν, ἐπεὶ πολέμου ἀπέπαυσαν:  </p>
<p>τὼ δ' ἀν' ὅμιλον ἰόντε κυδοίμεον, ὡς ὅτε κάπρω </p>
<p>ἐν κυσὶ θηρευτῇσι μέγα φρονέοντε πέσητον:  </p>
<p>ὣς ὄλεκον Τρῶας πάλιν ὀρμένω:  αὐτὰρ Ἀχαιοὶ </p>
<p>ἀσπασίως φεύγοντες ἀνέπνεον Ἕκτορα δῖον. </p>
<p>ἔνθ' ἑλέτην δίφρόν τε καὶ ἀνέρε δήμου ἀρίστω </p>
<p>υἷε δύω Μέροπος Περκωσίου, ὃς περὶ πάντων </p>
<p>ᾔδεε μαντοσύνας, οὐδὲ οὓς παῖδας ἔασκε </p>
<p>στείχειν ἐς πόλεμον φθισήνορα:  τὼ δέ οἱ οὔ τι </p>
<p>πειθέσθην:  κῆρες γὰρ ἄγον μέλανος θανάτοιο. </p>
<p>τοὺς μὲν Τυδεΐδης δουρικλειτὸς Διομήδης </p>
<p>θυμοῦ καὶ ψυχῆς κεκαδὼν κλυτὰ τεύχε' ἀπηύρα:  </p>
<p>Ἱππόδαμον δ' Ὀδυσεὺς καὶ Ὑπείροχον ἐξενάριξεν. </p>
<p>ἔνθά σφιν κατὰ ἶσα μάχην ἐτάνυσσε Κρονίων </p>
<p>ἐξ Ἴδης καθορῶν:  τοὶ δ' ἀλλήλους ἐνάριζον. </p>
<p>ἤτοι Τυδέος υἱὸς Ἀγάστροφον οὔτασε δουρὶ </p>
<p>Παιονίδην ἥρωα κατ' ἰσχίον:  οὐ δέ οἱ ἵπποι </p>
<p>ἐγγὺς ἔσαν προφυγεῖν, ἀάσατο δὲ μέγα θυμῷ. </p>
<p>τοὺς μὲν γὰρ θεράπων ἀπάνευθ' ἔχεν, αὐτὰρ ὃ πεζὸς </p>
<p>θῦνε διὰ προμάχων, εἷος φίλον ὤλεσε θυμόν. </p>
<p>Ἕκτωρ δ' ὀξὺ νόησε κατὰ στίχας, ὦρτο δ' ἐπ' αὐτοὺς </p>
<p>κεκλήγων:  ἅμα δὲ Τρώων εἵποντο φάλαγγες. </p>
<p>τὸν δὲ ἰδὼν ῥίγησε βοὴν ἀγαθὸς Διομήδης, </p>
<p>αἶψα δ' Ὀδυσσῆα προσεφώνεεν ἐγγὺς ἐόντα:  </p>
<p>νῶϊν δὴ τόδε πῆμα κυλίνδεται ὄβριμος Ἕκτωρ:  </p>
<p>ἀλλ' ἄγε δὴ στέωμεν καὶ ἀλεξώμεσθα μένοντες. </p>
<p>ἦ ῥα, καὶ ἀμπεπαλὼν προΐει δολιχόσκιον ἔγχος </p>
<p>καὶ βάλεν, οὐδ' ἀφάμαρτε τιτυσκόμενος κεφαλῆφιν, </p>
<p>ἄκρην κὰκ κόρυθα:  πλάγχθη δ' ἀπὸ χαλκόφι χαλκός, </p>
<p>οὐδ' ἵκετο χρόα καλόν:  ἐρύκακε γὰρ τρυφάλεια </p>
<p>τρίπτυχος αὐλῶπις, τήν οἱ πόρε Φοῖβος Ἀπόλλων. </p>
<p>Ἕκτωρ δ' ὦκ' ἀπέλεθρον ἀνέδραμε, μίκτο δ' ὁμίλῳ, </p>
<p>στῆ δὲ γνὺξ ἐριπὼν καὶ ἐρείσατο χειρὶ παχείῃ </p>
<p>γαίης: ἀμφὶ δὲ ὄσσε κελαινὴ νὺξ ἐκάλυψεν. </p>
<p>ὄφρα δὲ Τυδεΐδης μετὰ δούρατος ᾤχετ' ἐρωὴν </p>
<p>τῆλε διὰ προμάχων, ὅθι οἱ καταείσατο γαίης </p>
<p>τόφρ' Ἕκτωρ ἔμπνυτο, καὶ ἂψ ἐς δίφρον ὀρούσας </p>
<p>ἐξέλασ' ἐς πληθύν, καὶ ἀλεύατο κῆρα μέλαιναν. </p>
<p>δουρὶ δ' ἐπαΐσσων προσέφη κρατερὸς Διομήδης: </p>
<p>ἐξ αὖ νῦν ἔφυγες θάνατον κύον:  ἦ τέ τοι ἄγχι </p>
<p>ἦλθε κακόν:  νῦν αὖτέ σ' ἐρύσατο Φοῖβος Ἀπόλλων </p>
<p>ᾧ μέλλεις εὔχεσθαι ἰὼν ἐς δοῦπον ἀκόντων. </p>
<p>ἦ θήν σ' ἐξανύω γε καὶ ὕστερον ἀντιβολήσας, </p>
<p>εἴ πού τις καὶ ἔμοιγε θεῶν ἐπιτάρροθός ἐστι. </p>
<p>νῦν αὖ τοὺς ἄλλους ἐπιείσομαι, ὅν κε κιχείω. </p>
<p>ἦ, καὶ Παιονίδην δουρὶ κλυτὸν ἐξενάριζεν. </p>
<p>αὐτὰρ Ἀλέξανδρος Ἑλένης πόσις ἠϋκόμοιο </p>
<p>Τυδεΐδῃ ἔπι τόξα τιταίνετο ποιμένι λαῶν, </p>
<p>στήλῃ κεκλιμένος ἀνδροκμήτῳ ἐπὶ τύμβῳ </p>
<p>Ἴλου Δαρδανίδαο, παλαιοῦ δημογέροντος. </p>
<p>ἤτοι ὃ μὲν θώρηκα Ἀγαστρόφου ἰφθίμοιο </p>
<p>αἴνυτ' ἀπὸ στήθεσφι παναίολον ἀσπίδα τ' ὤμων </p>
<p>καὶ κόρυθα βριαρήν:  ὃ δὲ τόξου πῆχυν ἄνελκε </p>
<p>καὶ βάλεν, οὐδ' ἄρα μιν ἅλιον βέλος ἔκφυγε χειρός, </p>
<p>ταρσὸν δεξιτεροῖο ποδός: διὰ δ' ἀμπερὲς ἰὸς </p>
<p>ἐν γαίῃ κατέπηκτο:  ὃ δὲ μάλα ἡδὺ γελάσσας </p>
<p>ἐκ λόχου ἀμπήδησε καὶ εὐχόμενος ἔπος ηὔδα:  </p>
<p>βέβληαι οὐδ' ἅλιον βέλος ἔκφυγεν:  ὡς ὄφελόν τοι </p>
<p>νείατον ἐς κενεῶνα βαλὼν ἐκ θυμὸν ἑλέσθαι. </p>
<p>οὕτω κεν καὶ Τρῶες ἀνέπνευσαν κακότητος, </p>
<p>οἵ τέ σε πεφρίκασι λέονθ' ὡς μηκάδες αἶγες. </p>
<p>τὸν δ' οὐ ταρβήσας προσέφη κρατερὸς Διομήδης: </p>
<p>τοξότα λωβητὴρ κέρᾳ ἀγλαὲ παρθενοπῖπα </p>
<p>εἰ μὲν δὴ ἀντίβιον σὺν τεύχεσι πειρηθείης, </p>
<p>οὐκ ἄν τοι χραίσμῃσι βιὸς καὶ ταρφέες ἰοί:  </p>
<p>νῦν δέ μ' ἐπιγράψας ταρσὸν ποδὸς εὔχεαι αὔτως. </p>
<p>οὐκ ἀλέγω, ὡς εἴ με γυνὴ βάλοι ἢ πάϊς ἄφρων:  </p>
<p>κωφὸν γὰρ βέλος ἀνδρὸς ἀνάλκιδος οὐτιδανοῖο. </p>
<p>ἦ τ' ἄλλως ὑπ' ἐμεῖο, καὶ εἴ κ' ὀλίγον περ ἐπαύρῃ, </p>
<p>ὀξὺ βέλος πέλεται, καὶ ἀκήριον αἶψα τίθησι. </p>
<p>τοῦ δὲ γυναικὸς μέν τ' ἀμφίδρυφοί εἰσι παρειαί, </p>
<p>παῖδες δ' ὀρφανικοί:  ὃ δέ θ' αἵματι γαῖαν ἐρεύθων </p>
<p>πύθεται, οἰωνοὶ δὲ περὶ πλέες ἠὲ γυναῖκες. </p>
<p>ὣς φάτο, τοῦ δ' Ὀδυσεὺς δουρικλυτὸς ἐγγύθεν ἐλθὼν </p>
<p>ἔστη πρόσθ':  ὃ δ' ὄπισθε καθεζόμενος βέλος ὠκὺ </p>
<p>ἐκ ποδὸς ἕλκ', ὀδύνη δὲ διὰ χροὸς ἦλθ' ἀλεγεινή. </p>
<p>ἐς δίφρον δ' ἀνόρουσε, καὶ ἡνιόχῳ ἐπέτελλε </p>
<p>νηυσὶν ἔπι γλαφυρῇσιν ἐλαυνέμεν:  ἤχθετο γὰρ κῆρ. </p>
<p>οἰώθη δ' Ὀδυσεὺς δουρὶ κλυτός, οὐδέ τις αὐτῷ </p>
<p>Ἀργείων παρέμεινεν, ἐπεὶ φόβος ἔλλαβε πάντας: </p>
<p>ὀχθήσας δ' ἄρα εἶπε πρὸς ὃν μεγαλήτορα θυμόν:  </p>
<p>ὤ μοι ἐγὼ τί πάθω; μέγα μὲν κακὸν αἴ κε φέβωμαι </p>
<p>πληθὺν ταρβήσας: τὸ δὲ ῥίγιον αἴ κεν ἁλώω </p>
<p>μοῦνος: τοὺς δ' ἄλλους Δαναοὺς ἐφόβησε Κρονίων. </p>
<p>ἀλλὰ τί ἤ μοι ταῦτα φίλος διελέξατο θυμός; </p>
<p>οἶδα γὰρ ὅττι κακοὶ μὲν ἀποίχονται πολέμοιο, </p>
<p>ὃς δέ κ' ἀριστεύῃσι μάχῃ ἔνι τὸν δὲ μάλα χρεὼ </p>
<p>ἑστάμεναι κρατερῶς, ἤ τ' ἔβλητ' ἤ τ' ἔβαλ' ἄλλον. </p>
<p>εἷος ὃ ταῦθ' ὥρμαινε κατὰ φρένα καὶ κατὰ θυμόν, </p>
<p>τόφρα δ' ἐπὶ Τρώων στίχες ἤλυθον ἀσπιστάων, </p>
<p>ἔλσαν δ' ἐν μέσσοισι, μετὰ σφίσι πῆμα τιθέντες. </p>
<p>ὡς δ' ὅτε κάπριον ἀμφὶ κύνες θαλεροί τ' αἰζηοὶ </p>
<p>σεύωνται, ὃ δέ τ' εἶσι βαθείης ἐκ ξυλόχοιο </p>
<p>θήγων λευκὸν ὀδόντα μετὰ γναμπτῇσι γένυσσιν, </p>
<p>ἀμφὶ δέ τ' ἀΐσσονται, ὑπαὶ δέ τε κόμπος ὀδόντων </p>
<p>γίγνεται, οἳ δὲ μένουσιν ἄφαρ δεινόν περ ἐόντα, </p>
<p>ὥς ῥα τότ' ἀμφ' Ὀδυσῆα Διῒ φίλον ἐσσεύοντο </p>
<p>Τρῶες: ὃ δὲ πρῶτον μὲν ἀμύμονα Δηϊοπίτην </p>
<p>οὔτασεν ὦμον ὕπερθεν ἐπάλμενος ὀξέϊ δουρί, </p>
<p>αὐτὰρ ἔπειτα Θόωνα καὶ Ἔννομον ἐξενάριξε. </p>
<p>Χερσιδάμαντα δ' ἔπειτα καθ' ἵππων ἀΐξαντα </p>
<p>δουρὶ κατὰ πρότμησιν ὑπ' ἀσπίδος ὀμφαλοέσσης </p>
<p>νύξεν:  ὃ δ' ἐν κονίῃσι πεσὼν ἕλε γαῖαν ἀγοστῷ. </p>
<p>τοὺς μὲν ἔασ', ὃ δ' ἄρ' Ἱππασίδην Χάροπ' οὔτασε δουρὶ </p>
<p>αὐτοκασίγνητον εὐηφενέος Σώκοιο. </p>
<p>τῷ δ' ἐπαλεξήσων Σῶκος κίεν ἰσόθεος φώς, </p>
<p>στῆ δὲ μάλ' ἐγγὺς ἰὼν καί μιν πρὸς μῦθον ἔειπεν </p>
<p>ὦ Ὀδυσεῦ πολύαινε δόλων ἆτ' ἠδὲ πόνοιο </p>
<p>σήμερον ἢ δοιοῖσιν ἐπεύξεαι Ἱππασίδῃσι </p>
<p>τοιώδ' ἄνδρε κατακτείνας καὶ τεύχε' ἀπούρας, </p>
<p>ἤ κεν ἐμῷ ὑπὸ δουρὶ τυπεὶς ἀπὸ θυμὸν ὀλέσσῃς. </p>
<p>ὣς εἰπὼν οὔτησε κατ' ἀσπίδα πάντοσ' ἐΐσην. </p>
<p>διὰ μὲν ἀσπίδος ἦλθε φαεινῆς ὄβριμον ἔγχος, </p>
<p>καὶ διὰ θώρηκος πολυδαιδάλου ἠρήρειστο, </p>
<p>πάντα δ' ἀπὸ πλευρῶν χρόα ἔργαθεν, οὐδ' ἔτ' ἔασε </p>
<p>Παλλὰς Ἀθηναίη μιχθήμεναι ἔγκασι φωτός. </p>
<p>γνῶ δ' Ὀδυσεὺς ὅ οἱ οὔ τι τέλος κατακαίριον ἦλθεν, </p>
<p>ἂψ δ' ἀναχωρήσας Σῶκον πρὸς μῦθον ἔειπεν:  </p>
<p>ἆ δείλ' ἦ μάλα δή σε κιχάνεται αἰπὺς ὄλεθρος. </p>
<p>ἤτοι μέν ῥ' ἔμ' ἔπαυσας ἐπὶ Τρώεσσι μάχεσθαι:  </p>
<p>σοὶ δ' ἐγὼ ἐνθάδε φημὶ φόνον καὶ κῆρα μέλαιναν </p>
<p>ἤματι τῷδ' ἔσσεσθαι, ἐμῷ δ' ὑπὸ δουρὶ δαμέντα </p>
<p>εὖχος ἐμοὶ δώσειν, ψυχὴν δ' Ἄϊδι κλυτοπώλῳ. </p>
<p>ἦ, καὶ ὃ μὲν φύγαδ' αὖτις ὑποστρέψας ἐβεβήκει, </p>
<p>τῷ δὲ μεταστρεφθέντι μεταφρένῳ ἐν δόρυ πῆξεν </p>
<p>ὤμων μεσσηγύς, διὰ δὲ στήθεσφιν ἔλασσε, </p>
<p>δούπησεν δὲ πεσών:  ὃ δ' ἐπεύξατο δῖος Ὀδυσσεύς: </p>
<p>ὦ Σῶχ' Ἱππάσου υἱὲ δαΐφρονος ἱπποδάμοιο </p>
<p>φθῆ σε τέλος θανάτοιο κιχήμενον, οὐδ' ὑπάλυξας. </p>
<p>ἆ δείλ' οὐ μὲν σοί γε πατὴρ καὶ πότνια μήτηρ </p>
<p>ὄσσε καθαιρήσουσι θανόντι περ, ἀλλ' οἰωνοὶ </p>
<p>ὠμησταὶ ἐρύουσι, περὶ πτερὰ πυκνὰ βαλόντες. </p>
<p>αὐτὰρ ἔμ', εἴ κε θάνω, κτεριοῦσί γε δῖοι Ἀχαιοί. </p>
<p>ὣς εἰπὼν Σώκοιο δαΐφρονος ὄβριμον ἔγχος </p>
<p>ἔξω τε χροὸς ἕλκε καὶ ἀσπίδος ὀμφαλοέσσης: </p>
<p>αἷμα δέ οἱ σπασθέντος ἀνέσσυτο, κῆδε δὲ θυμόν. </p>
<p>Τρῶες δὲ μεγάθυμοι ὅπως ἴδον αἷμ' Ὀδυσῆος </p>
<p>κεκλόμενοι καθ' ὅμιλον ἐπ' αὐτῷ πάντες ἔβησαν. </p>
<p>αὐτὰρ ὅ γ' ἐξοπίσω ἀνεχάζετο, αὖε δ' ἑταίρους. </p>
<p>τρὶς μὲν ἔπειτ' ἤϋσεν ὅσον κεφαλὴ χάδε φωτός, </p>
<p>τρὶς δ' ἄϊεν ἰάχοντος ἄρηι φίλος Μενέλαος. </p>
<p>αἶψα δ' ἄρ' Αἴαντα προσεφώνεεν ἐγγὺς ἐόντα:  </p>
<p>Αἶαν διογενὲς Τελαμώνιε κοίρανε λαῶν </p>
<p>ἀμφί μ' Ὀδυσσῆος ταλασίφρονος ἵκετ' ἀϋτὴ </p>
<p>τῷ ἰκέλη ὡς εἴ ἑ βιῴατο μοῦνον ἐόντα </p>
<p>Τρῶες ἀποτμήξαντες ἐνὶ κρατερῇ ὑσμίνῃ. </p>
<p>ἀλλ' ἴομεν καθ' ὅμιλον:  ἀλεξέμεναι γὰρ ἄμεινον. </p>
<p>δείδω μή τι πάθῃσιν ἐνὶ Τρώεσσι μονωθεὶς </p>
<p>ἐσθλὸς ἐών, μεγάλη δὲ ποθὴ Δαναοῖσι γένηται. </p>
<p>ὣς εἰπὼν ὃ μὲν ἦρχ', ὃ δ' ἅμ' ἕσπετο ἰσόθεος φώς. </p>
<p>εὗρον ἔπειτ' Ὀδυσῆα Διῒ φίλον:  ἀμφὶ δ' ἄρ' αὐτὸν </p>
<p>Τρῶες ἕπονθ' ὡς εἴ τε δαφοινοὶ θῶες ὄρεσφιν </p>
<p>ἀμφ' ἔλαφον κεραὸν βεβλημένον, ὅν τ' ἔβαλ' ἀνὴρ </p>
<p>ἰῷ ἀπὸ νευρῆς: τὸν μέν τ' ἤλυξε πόδεσσι </p>
<p>φεύγων, ὄφρ' αἷμα λιαρὸν καὶ γούνατ' ὀρώρῃ:  </p>
<p>αὐτὰρ ἐπεὶ δὴ τόν γε δαμάσσεται ὠκὺς ὀϊστός, </p>
<p>ὠμοφάγοι μιν θῶες ἐν οὔρεσι δαρδάπτουσιν </p>
<p>ἐν νέμεϊ σκιερῷ:  ἐπί τε λῖν ἤγαγε δαίμων </p>
<p>σίντην:  θῶες μέν τε διέτρεσαν, αὐτὰρ ὃ δάπτει:  </p>
<p>ὥς ῥα τότ' ἀμφ' Ὀδυσῆα δαΐφρονα ποικιλομήτην </p>
<p>Τρῶες ἕπον πολλοί τε καὶ ἄλκιμοι, αὐτὰρ ὅ γ' ἥρως </p>
<p>ἀΐσσων ᾧ ἔγχει ἀμύνετο νηλεὲς ἦμαρ. </p>
<p>Αἴας δ' ἐγγύθεν ἦλθε φέρων σάκος ἠΰτε πύργον, </p>
<p>στῆ δὲ παρέξ:  Τρῶες δὲ διέτρεσαν ἄλλυδις ἄλλος. </p>
<p>ἤτοι τὸν Μενέλαος ἀρήϊος ἔξαγ' ὁμίλου </p>
<p>χειρὸς ἔχων, εἷος θεράπων σχεδὸν ἤλασεν ἵππους. </p>
<p>Αἴας δὲ Τρώεσσιν ἐπάλμενος εἷλε Δόρυκλον </p>
<p>Πριαμίδην νόθον υἱόν, ἔπειτα δὲ Πάνδοκον οὖτα, </p>
<p>οὖτα δὲ Λύσανδρον καὶ Πύρασον ἠδὲ Πυλάρτην. </p>
<p>ὡς δ' ὁπότε πλήθων ποταμὸς πεδίον δὲ κάτεισι </p>
<p>χειμάρρους κατ' ὄρεσφιν ὀπαζόμενος Διὸς ὄμβρῳ, </p>
<p>πολλὰς δὲ δρῦς ἀζαλέας, πολλὰς δέ τε πεύκας </p>
<p>ἐσφέρεται, πολλὸν δέ τ' ἀφυσγετὸν εἰς ἅλα βάλλει, </p>
<p>ὣς ἔφεπε κλονέων πεδίον τότε φαίδιμος Αἴας, </p>
<p>δαΐζων ἵππους τε καὶ ἀνέρας: οὐδέ πω Ἕκτωρ </p>
<p>πεύθετ', ἐπεί ῥα μάχης ἐπ' ἀριστερὰ μάρνατο πάσης </p>
<p>ὄχθας πὰρ ποταμοῖο Σκαμάνδρου, τῇ ῥα μάλιστα </p>
<p>ἀνδρῶν πῖπτε κάρηνα, βοὴ δ' ἄσβεστος ὀρώρει </p>
<p>Νέστορά τ' ἀμφὶ μέγαν καὶ ἀρήϊον Ἰδομενῆα. </p>
<p>Ἕκτωρ μὲν μετὰ τοῖσιν ὁμίλει μέρμερα ῥέζων </p>
<p>ἔγχεΐ θ' ἱπποσύνῃ τε, νέων δ' ἀλάπαζε φάλαγγας: </p>
<p>οὐδ' ἄν πω χάζοντο κελεύθου δῖοι Ἀχαιοὶ </p>
<p>εἰ μὴ Ἀλέξανδρος Ἑλένης πόσις ἠϋκόμοιο </p>
<p>παῦσεν ἀριστεύοντα Μαχάονα ποιμένα λαῶν, </p>
<p>ἰῷ τριγλώχινι βαλὼν κατὰ δεξιὸν ὦμον. </p>
<p>τῷ ῥα περίδεισαν μένεα πνείοντες Ἀχαιοὶ </p>
<p>μή πώς μιν πολέμοιο μετακλινθέντος ἕλοιεν. </p>
<p>αὐτίκα δ' Ἰδομενεὺς προσεφώνεε Νέστορα δῖον:  </p>
<p>ὦ Νέστορ Νηληϊάδη μέγα κῦδος Ἀχαιῶν </p>
<p>ἄγρει σῶν ὀχέων ἐπιβήσεο, πὰρ δὲ Μαχάων </p>
<p>βαινέτω, ἐς νῆας δὲ τάχιστ' ἔχε μώνυχας ἵππους: </p>
<p>ἰητρὸς γὰρ ἀνὴρ πολλῶν ἀντάξιος ἄλλων </p>
<p>ἰούς τ' ἐκτάμνειν ἐπί τ' ἤπια φάρμακα πάσσειν. </p>
<p>ὣς ἔφατ', οὐδ' ἀπίθησε Γερήνιος ἱππότα Νέστωρ. </p>
<p>αὐτίκα δ' ὧν ὀχέων ἐπεβήσετο, πὰρ δὲ Μαχάων </p>
<p>βαῖν' Ἀσκληπιοῦ υἱὸς ἀμύμονος ἰητῆρος: </p>
<p>μάστιξεν δ' ἵππους, τὼ δ' οὐκ ἀέκοντε πετέσθην </p>
<p>νῆας ἔπι γλαφυράς: τῇ γὰρ φίλον ἔπλετο θυμῷ. </p>
<p>Κεβριόνης δὲ Τρῶας ὀρινομένους ἐνόησεν </p>
<p>Ἕκτορι παρβεβαώς, καί μιν πρὸς μῦθον ἔειπεν:  </p>
<p>Ἕκτορ νῶϊ μὲν ἐνθάδ' ὁμιλέομεν Δαναοῖσιν </p>
<p>ἐσχατιῇ πολέμοιο δυσηχέος: οἳ δὲ δὴ ἄλλοι </p>
<p>Τρῶες ὀρίνονται ἐπιμὶξ ἵπποι τε καὶ αὐτοί. </p>
<p>Αἴας δὲ κλονέει Τελαμώνιος: εὖ δέ μιν ἔγνων:  </p>
<p>εὐρὺ γὰρ ἀμφ' ὤμοισιν ἔχει σάκος: ἀλλὰ καὶ ἡμεῖς </p>
<p>κεῖσ' ἵππους τε καὶ ἅρμ' ἰθύνομεν, ἔνθα μάλιστα </p>
<p>ἱππῆες πεζοί τε κακὴν ἔριδα προβαλόντες </p>
<p>ἀλλήλους ὀλέκουσι, βοὴ δ' ἄσβεστος ὄρωρεν. </p>
<p>ὣς ἄρα φωνήσας ἵμασεν καλλίτριχας ἵππους </p>
<p>μάστιγι λιγυρῇ:  τοὶ δὲ πληγῆς ἀΐοντες </p>
<p>ῥίμφ' ἔφερον θοὸν ἅρμα μετὰ Τρῶας καὶ Ἀχαιοὺς </p>
<p>στείβοντες νέκυάς τε καὶ ἀσπίδας: αἵματι δ' ἄξων </p>
<p>νέρθεν ἅπας πεπάλακτο καὶ ἄντυγες αἳ περὶ δίφρον, </p>
<p>ἃς ἄρ' ἀφ' ἱππείων ὁπλέων ῥαθάμιγγες ἔβαλλον </p>
<p>αἵ τ' ἀπ' ἐπισσώτρων. ὃ δὲ ἵετο δῦναι ὅμιλον </p>
<p>ἀνδρόμεον ῥῆξαί τε μετάλμενος: ἐν δὲ κυδοιμὸν </p>
<p>ἧκε κακὸν Δαναοῖσι, μίνυνθα δὲ χάζετο δουρός. </p>
<p>αὐτὰρ ὃ τῶν ἄλλων ἐπεπωλεῖτο στίχας ἀνδρῶν </p>
<p>ἔγχεΐ τ' ἄορί τε μεγάλοισί τε χερμαδίοισιν, </p>
<p>Αἴαντος δ' ἀλέεινε μάχην Τελαμωνιάδαο. </p>
<p>Ζεὺς δὲ πατὴρ Αἴανθ' ὑψίζυγος ἐν φόβον ὦρσε:  </p>
<p>στῆ δὲ ταφών, ὄπιθεν δὲ σάκος βάλεν ἑπταβόειον, </p>
<p>τρέσσε δὲ παπτήνας ἐφ' ὁμίλου θηρὶ ἐοικὼς </p>
<p>ἐντροπαλιζόμενος ὀλίγον γόνυ γουνὸς ἀμείβων. </p>
<p>ὡς δ' αἴθωνα λέοντα βοῶν ἀπὸ μεσσαύλοιο </p>
<p>ἐσσεύαντο κύνες τε καὶ ἀνέρες ἀγροιῶται, </p>
<p>οἵ τέ μιν οὐκ εἰῶσι βοῶν ἐκ πῖαρ ἑλέσθαι </p>
<p>πάννυχοι ἐγρήσσοντες: ὃ δὲ κρειῶν ἐρατίζων </p>
<p>ἰθύει, ἀλλ' οὔ τι πρήσσει:  θαμέες γὰρ ἄκοντες </p>
<p>ἀντίον ἀΐσσουσι θρασειάων ἀπὸ χειρῶν </p>
<p>καιόμεναί τε δεταί, τάς τε τρεῖ ἐσσύμενός περ:  </p>
<p>ἠῶθεν δ' ἀπὸ νόσφιν ἔβη τετιηότι θυμῷ:  </p>
<p>ὣς Αἴας τότ' ἀπὸ Τρώων τετιημένος ἦτορ </p>
<p>ἤϊε πόλλ' ἀέκων:  περὶ γὰρ δίε νηυσὶν Ἀχαιῶν. </p>
<p>ὡς δ' ὅτ' ὄνος παρ' ἄρουραν ἰὼν ἐβιήσατο παῖδας </p>
<p>νωθής, ᾧ δὴ πολλὰ περὶ ῥόπαλ' ἀμφὶς ἐάγῃ, </p>
<p>κείρει τ' εἰσελθὼν βαθὺ λήϊον:  οἳ δέ τε παῖδες </p>
<p>τύπτουσιν ῥοπάλοισι:  βίη δέ τε νηπίη αὐτῶν:  </p>
<p>σπουδῇ τ' ἐξήλασσαν, ἐπεί τ' ἐκορέσσατο φορβῆς: </p>
<p>ὣς τότ' ἔπειτ' Αἴαντα μέγαν Τελαμώνιον υἱὸν </p>
<p>Τρῶες ὑπέρθυμοι πολυηγερέες τ' ἐπίκουροι </p>
<p>νύσσοντες ξυστοῖσι μέσον σάκος αἰὲν ἕποντο. </p>
<p>Αἴας δ' ἄλλοτε μὲν μνησάσκετο θούριδος ἀλκῆς </p>
<p>αὖτις ὑποστρεφθείς, καὶ ἐρητύσασκε φάλαγγας </p>
<p>Τρώων ἱπποδάμων:  ὁτὲ δὲ τρωπάσκετο φεύγειν. </p>
<p>πάντας δὲ προέεργε θοὰς ἐπὶ νῆας ὁδεύειν, </p>
<p>αὐτὸς δὲ Τρώων καὶ Ἀχαιῶν θῦνε μεσηγὺ </p>
<p>ἱστάμενος: τὰ δὲ δοῦρα θρασειάων ἀπὸ χειρῶν </p>
<p>ἄλλα μὲν ἐν σάκεϊ μεγάλῳ πάγεν ὄρμενα πρόσσω, </p>
<p>πολλὰ δὲ καὶ μεσσηγύ, πάρος χρόα λευκὸν ἐπαυρεῖν, </p>
<p>ἐν γαίῃ ἵσταντο λιλαιόμενα χροὸς ἆσαι. </p>
<p>τὸν δ' ὡς οὖν ἐνόησ' Εὐαίμονος ἀγλαὸς υἱὸς </p>
<p>Εὐρύπυλος πυκινοῖσι βιαζόμενον βελέεσσι, </p>
<p>στῆ ῥα παρ' αὐτὸν ἰών, καὶ ἀκόντισε δουρὶ φαεινῷ, </p>
<p>καὶ βάλε Φαυσιάδην Ἀπισάονα ποιμένα λαῶν </p>
<p>ἧπαρ ὑπὸ πραπίδων, εἶθαρ δ' ὑπὸ γούνατ' ἔλυσεν:  </p>
<p>Εὐρύπυλος δ' ἐπόρουσε καὶ αἴνυτο τεύχε' ἀπ' ὤμων. </p>
<p>τὸν δ' ὡς οὖν ἐνόησεν Ἀλέξανδρος θεοειδὴς </p>
<p>τεύχε' ἀπαινύμενον Ἀπισάονος, αὐτίκα τόξον </p>
<p>ἕλκετ' ἐπ' Εὐρυπύλῳ, καί μιν βάλε μηρὸν ὀϊστῷ </p>
<p>δεξιόν:  ἐκλάσθη δὲ δόναξ, ἐβάρυνε δὲ μηρόν. </p>
<p>ἂψ δ' ἑτάρων εἰς ἔθνος ἐχάζετο κῆρ' ἀλεείνων, </p>
<p>ἤϋσεν δὲ διαπρύσιον Δαναοῖσι γεγωνώς: </p>
<p>ὦ φίλοι Ἀργείων ἡγήτορες ἠδὲ μέδοντες </p>
<p>στῆτ' ἐλελιχθέντες καὶ ἀμύνετε νηλεὲς ἦμαρ </p>
<p>Αἴανθ', ὃς βελέεσσι βιάζεται, οὐδέ ἕ φημι </p>
<p>φεύξεσθ' ἐκ πολέμοιο δυσηχέος: ἀλλὰ μάλ' ἄντην </p>
<p>ἵστασθ' ἀμφ' Αἴαντα μέγαν Τελαμώνιον υἱόν. </p>
<p>ὣς ἔφατ' Εὐρύπυλος βεβλημένος: οἳ δὲ παρ' αὐτὸν </p>
<p>πλησίοι ἔστησαν σάκε' ὤμοισι κλίναντες </p>
<p>δούρατ' ἀνασχόμενοι:  τῶν δ' ἀντίος ἤλυθεν Αἴας. </p>
<p>στῆ δὲ μεταστρεφθείς, ἐπεὶ ἵκετο ἔθνος ἑταίρων. </p>
<p>ὣς οἳ μὲν μάρναντο δέμας πυρὸς αἰθομένοιο:  </p>
<p>Νέστορα δ' ἐκ πολέμοιο φέρον Νηλήϊαι ἵπποι </p>
<p>ἱδρῶσαι, ἦγον δὲ Μαχάονα ποιμένα λαῶν. </p>
<p>τὸν δὲ ἰδὼν ἐνόησε ποδάρκης δῖος Ἀχιλλεύς: </p>
<p>ἑστήκει γὰρ ἐπὶ πρυμνῇ μεγακήτεϊ νηῒ </p>
<p>εἰσορόων πόνον αἰπὺν ἰῶκά τε δακρυόεσσαν. </p>
<p>αἶψα δ' ἑταῖρον ἑὸν Πατροκλῆα προσέειπε </p>
<p>φθεγξάμενος παρὰ νηός: ὃ δὲ κλισίηθεν ἀκούσας </p>
<p>ἔκμολεν ἶσος Ἄρηϊ, κακοῦ δ' ἄρα οἱ πέλεν ἀρχή. </p>
<p>τὸν πρότερος προσέειπε Μενοιτίου ἄλκιμος υἱός: </p>
<p>τίπτέ με κικλήσκεις Ἀχιλεῦ; τί δέ σε χρεὼ ἐμεῖο; </p>
<p>τὸν δ' ἀπαμειβόμενος προσέφη πόδας ὠκὺς Ἀχιλλεύς: </p>
<p>δῖε Μενοιτιάδη τῷ ἐμῷ κεχαρισμένε θυμῷ </p>
<p>νῦν ὀΐω περὶ γούνατ' ἐμὰ στήσεσθαι Ἀχαιοὺς </p>
<p>λισσομένους: χρειὼ γὰρ ἱκάνεται οὐκέτ' ἀνεκτός. </p>
<p>ἀλλ' ἴθι νῦν Πάτροκλε Διῒ φίλε Νέστορ' ἔρειο </p>
<p>ὅν τινα τοῦτον ἄγει βεβλημένον ἐκ πολέμοιο:  </p>
<p>ἤτοι μὲν τά γ' ὄπισθε Μαχάονι πάντα ἔοικε </p>
<p>τῷ Ἀσκληπιάδῃ, ἀτὰρ οὐκ ἴδον ὄμματα φωτός: </p>
<p>ἵπποι γάρ με παρήϊξαν πρόσσω μεμαυῖαι. </p>
<p>ὣς φάτο, Πάτροκλος δὲ φίλῳ ἐπεπείθεθ' ἑταίρῳ, </p>
<p>βῆ δὲ θέειν παρά τε κλισίας καὶ νῆας Ἀχαιῶν. </p>
<p>οἳ δ' ὅτε δὴ κλισίην Νηληϊάδεω ἀφίκοντο, </p>
<p>αὐτοὶ μέν ῥ' ἀπέβησαν ἐπὶ χθόνα πουλυβότειραν, </p>
<p>ἵππους δ' Εὐρυμέδων θεράπων λύε τοῖο γέροντος </p>
<p>ἐξ ὀχέων:  τοὶ δ' ἱδρῶ ἀπεψύχοντο χιτώνων </p>
<p>στάντε ποτὶ πνοιὴν παρὰ θῖν' ἁλός: αὐτὰρ ἔπειτα </p>
<p>ἐς κλισίην ἐλθόντες ἐπὶ κλισμοῖσι κάθιζον. </p>
<p>τοῖσι δὲ τεῦχε κυκειῶ ἐϋπλόκαμος Ἑκαμήδη, </p>
<p>τὴν ἄρετ' ἐκ Τενέδοιο γέρων, ὅτε πέρσεν Ἀχιλλεύς, </p>
<p>θυγατέρ' Ἀρσινόου μεγαλήτορος, ἥν οἱ Ἀχαιοὶ </p>
<p>ἔξελον οὕνεκα βουλῇ ἀριστεύεσκεν ἁπάντων. </p>
<p>ἥ σφωϊν πρῶτον μὲν ἐπιπροΐηλε τράπεζαν </p>
<p>καλὴν κυανόπεζαν ἐΰξοον, αὐτὰρ ἐπ' αὐτῆς </p>
<p>χάλκειον κάνεον, ἐπὶ δὲ κρόμυον ποτῷ ὄψον, </p>
<p>ἠδὲ μέλι χλωρόν, παρὰ δ' ἀλφίτου ἱεροῦ ἀκτήν, </p>
<p>πὰρ δὲ δέπας περικαλλές, ὃ οἴκοθεν ἦγ' ὁ γεραιός, </p>
<p>χρυσείοις ἥλοισι πεπαρμένον:  οὔατα δ' αὐτοῦ </p>
<p>τέσσαρ' ἔσαν, δοιαὶ δὲ πελειάδες ἀμφὶς ἕκαστον </p>
<p>χρύσειαι νεμέθοντο, δύω δ' ὑπὸ πυθμένες ἦσαν. </p>
<p>ἄλλος μὲν μογέων ἀποκινήσασκε τραπέζης </p>
<p>πλεῖον ἐόν, Νέστωρ δ' ὁ γέρων ἀμογητὶ ἄειρεν. </p>
<p>ἐν τῷ ῥά σφι κύκησε γυνὴ ἐϊκυῖα θεῇσιν </p>
<p>οἴνῳ Πραμνείῳ, ἐπὶ δ' αἴγειον κνῆ τυρὸν </p>
<p>κνήστι χαλκείῃ, ἐπὶ δ' ἄλφιτα λευκὰ πάλυνε, </p>
<p>πινέμεναι δ' ἐκέλευσεν, ἐπεί ῥ' ὥπλισσε κυκειῶ. </p>
<p>τὼ δ' ἐπεὶ οὖν πίνοντ' ἀφέτην πολυκαγκέα δίψαν </p>
<p>μύθοισιν τέρποντο πρὸς ἀλλήλους ἐνέποντες, </p>
<p>Πάτροκλος δὲ θύρῃσιν ἐφίστατο ἰσόθεος φώς. </p>
<p>τὸν δὲ ἰδὼν ὁ γεραιὸς ἀπὸ θρόνου ὦρτο φαεινοῦ, </p>
<p>ἐς δ' ἄγε χειρὸς ἑλών, κατὰ δ' ἑδριάασθαι ἄνωγε. </p>
<p>Πάτροκλος δ' ἑτέρωθεν ἀναίνετο εἶπέ τε μῦθον:  </p>
<p>οὐχ ἕδος ἐστὶ γεραιὲ διοτρεφές, οὐδέ με πείσεις. </p>
<p>αἰδοῖος νεμεσητὸς ὅ με προέηκε πυθέσθαι </p>
<p>ὅν τινα τοῦτον ἄγεις βεβλημένον:  ἀλλὰ καὶ αὐτὸς </p>
<p>γιγνώσκω, ὁρόω δὲ Μαχάονα ποιμένα λαῶν. </p>
<p>νῦν δὲ ἔπος ἐρέων πάλιν ἄγγελος εἶμ' Ἀχιλῆϊ. </p>
<p>εὖ δὲ σὺ οἶσθα γεραιὲ διοτρεφές, οἷος ἐκεῖνος </p>
<p>δεινὸς ἀνήρ:  τάχα κεν καὶ ἀναίτιον αἰτιόῳτο. </p>
<p>τὸν δ' ἠμείβετ' ἔπειτα Γερήνιος ἱππότα Νέστωρ:  </p>
<p>τίπτε τὰρ ὧδ' Ἀχιλεὺς ὀλοφύρεται υἷας Ἀχαιῶν, </p>
<p>ὅσσοι δὴ βέλεσιν βεβλήαται; οὐδέ τι οἶδε </p>
<p>πένθεος, ὅσσον ὄρωρε κατὰ στρατόν:  οἳ γὰρ ἄριστοι </p>
<p>ἐν νηυσὶν κέαται βεβλημένοι οὐτάμενοί τε. </p>
<p>βέβληται μὲν ὃ Τυδεΐδης κρατερὸς Διομήδης, </p>
<p>οὔτασται δ' Ὀδυσεὺς δουρὶ κλυτὸς ἠδ' Ἀγαμέμνων:  </p>
<p>βέβληται δὲ καὶ Εὐρύπυλος κατὰ μηρὸν ὀϊστῷ:  </p>
<p>τοῦτον δ' ἄλλον ἐγὼ νέον ἤγαγον ἐκ πολέμοιο </p>
<p>ἰῷ ἀπὸ νευρῆς βεβλημένον. αὐτὰρ Ἀχιλλεὺς </p>
<p>ἐσθλὸς ἐὼν Δαναῶν οὐ κήδεται οὐδ' ἐλεαίρει. </p>
<p>ἦ μένει εἰς ὅ κε δὴ νῆες θοαὶ ἄγχι θαλάσσης </p>
<p>Ἀργείων ἀέκητι πυρὸς δηΐοιο θέρωνται, </p>
<p>αὐτοί τε κτεινώμεθ' ἐπισχερώ; οὐ γὰρ ἐμὴ ἲς </p>
<p>ἔσθ' οἵη πάρος ἔσκεν ἐνὶ γναμπτοῖσι μέλεσσιν. </p>
<p>εἴθ' ὣς ἡβώοιμι βίη δέ μοι ἔμπεδος εἴη </p>
<p>ὡς ὁπότ' Ἠλείοισι καὶ ἡμῖν νεῖκος ἐτύχθη </p>
<p>ἀμφὶ βοηλασίῃ, ὅτ' ἐγὼ κτάνον Ἰτυμονῆα </p>
<p>ἐσθλὸν Ὑπειροχίδην, ὃς ἐν Ἤλιδι ναιετάασκε, </p>
<p>ῥύσι' ἐλαυνόμενος: ὃ δ' ἀμύνων ᾗσι βόεσσιν </p>
<p>ἔβλητ' ἐν πρώτοισιν ἐμῆς ἀπὸ χειρὸς ἄκοντι, </p>
<p>κὰδ δ' ἔπεσεν, λαοὶ δὲ περίτρεσαν ἀγροιῶται. </p>
<p>ληΐδα δ' ἐκ πεδίου συνελάσσαμεν ἤλιθα πολλὴν </p>
<p>πεντήκοντα βοῶν ἀγέλας, τόσα πώεα οἰῶν, </p>
<p>τόσσα συῶν συβόσια, τόσ' αἰπόλια πλατέ' αἰγῶν, </p>
<p>ἵππους δὲ ξανθὰς ἑκατὸν καὶ πεντήκοντα </p>
<p>πάσας θηλείας, πολλῇσι δὲ πῶλοι ὑπῆσαν. </p>
<p>καὶ τὰ μὲν ἠλασάμεσθα Πύλον Νηλήϊον εἴσω </p>
<p>ἐννύχιοι προτὶ ἄστυ:  γεγήθει δὲ φρένα Νηλεύς, </p>
<p>οὕνεκά μοι τύχε πολλὰ νέῳ πόλεμον δὲ κιόντι. </p>
<p>κήρυκες δ' ἐλίγαινον ἅμ' ἠοῖ φαινομένηφι </p>
<p>τοὺς ἴμεν οἷσι χρεῖος ὀφείλετ' ἐν Ἤλιδι δίῃ:  </p>
<p>οἳ δὲ συναγρόμενοι Πυλίων ἡγήτορες ἄνδρες </p>
<p>δαίτρευον:  πολέσιν γὰρ Ἐπειοὶ χρεῖος ὄφειλον, </p>
<p>ὡς ἡμεῖς παῦροι κεκακωμένοι ἐν Πύλῳ ἦμεν:  </p>
<p>ἐλθὼν γάρ ῥ' ἐκάκωσε βίη Ἡρακληείη </p>
<p>τῶν προτέρων ἐτέων, κατὰ δ' ἔκταθεν ὅσσοι ἄριστοι:  </p>
<p>δώδεκα γὰρ Νηλῆος ἀμύμονος υἱέες ἦμεν:  </p>
<p>τῶν οἶος λιπόμην, οἳ δ' ἄλλοι πάντες ὄλοντο. </p>
<p>ταῦθ' ὑπερηφανέοντες Ἐπειοὶ χαλκοχίτωνες </p>
<p>ἡμέας ὑβρίζοντες ἀτάσθαλα μηχανόωντο. </p>
<p>ἐκ δ' ὃ γέρων ἀγέλην τε βοῶν καὶ πῶϋ μέγ' οἰῶν </p>
<p>εἵλετο κρινάμενος τριηκόσι' ἠδὲ νομῆας. </p>
<p>καὶ γὰρ τῷ χρεῖος μέγ' ὀφείλετ' ἐν Ἤλιδι δίῃ </p>
<p>τέσσαρες ἀθλοφόροι ἵπποι αὐτοῖσιν ὄχεσφιν </p>
<p>ἐλθόντες μετ' ἄεθλα:  περὶ τρίποδος γὰρ ἔμελλον </p>
<p>θεύσεσθαι:  τοὺς δ' αὖθι ἄναξ ἀνδρῶν Αὐγείας </p>
<p>κάσχεθε, τὸν δ' ἐλατῆρ' ἀφίει ἀκαχήμενον ἵππων. </p>
<p>τῶν ὃ γέρων ἐπέων κεχολωμένος ἠδὲ καὶ ἔργων </p>
<p>ἐξέλετ' ἄσπετα πολλά:  τὰ δ' ἄλλ' ἐς δῆμον ἔδωκε </p>
<p>δαιτρεύειν, μή τίς οἱ ἀτεμβόμενος κίοι ἴσης. </p>
<p>ἡμεῖς μὲν τὰ ἕκαστα διείπομεν, ἀμφί τε ἄστυ </p>
<p>ἕρδομεν ἱρὰ θεοῖς: οἳ δὲ τρίτῳ ἤματι πάντες </p>
<p>ἦλθον ὁμῶς αὐτοί τε πολεῖς καὶ μώνυχες ἵπποι </p>
<p>πανσυδίῃ:  μετὰ δέ σφι Μολίονε θωρήσσοντο </p>
<p>παῖδ' ἔτ' ἐόντ', οὔ πω μάλα εἰδότε θούριδος ἀλκῆς. </p>
<p>ἔστι δέ τις Θρυόεσσα πόλις αἰπεῖα κολώνη </p>
<p>τηλοῦ ἐπ' Ἀλφειῷ, νεάτη Πύλου ἠμαθόεντος: </p>
<p>τὴν ἀμφεστρατόωντο διαρραῖσαι μεμαῶτες. </p>
<p>ἀλλ' ὅτε πᾶν πεδίον μετεκίαθον, ἄμμι δ' Ἀθήνη </p>
<p>ἄγγελος ἦλθε θέουσ' ἀπ' Ὀλύμπου θωρήσσεσθαι </p>
<p>ἔννυχος, οὐδ' ἀέκοντα Πύλον κάτα λαὸν ἄγειρεν </p>
<p>ἀλλὰ μάλ' ἐσσυμένους πολεμίζειν. οὐδέ με Νηλεὺς </p>
<p>εἴα θωρήσσεσθαι, ἀπέκρυψεν δέ μοι ἵππους: </p>
<p>οὐ γάρ πώ τί μ' ἔφη ἴδμεν πολεμήϊα ἔργα. </p>
<p>ἀλλὰ καὶ ὧς ἱππεῦσι μετέπρεπον ἡμετέροισι </p>
<p>καὶ πεζός περ ἐών, ἐπεὶ ὧς ἄγε νεῖκος Ἀθήνη. </p>
<p>ἔστι δέ τις ποταμὸς Μινυήϊος εἰς ἅλα βάλλων </p>
<p>ἐγγύθεν Ἀρήνης, ὅθι μείναμεν Ἠῶ δῖαν </p>
<p>ἱππῆες Πυλίων, τὰ δ' ἐπέρρεον ἔθνεα πεζῶν. </p>
<p>ἔνθεν πανσυδίῃ σὺν τεύχεσι θωρηχθέντες </p>
<p>ἔνδιοι ἱκόμεσθ' ἱερὸν ῥόον Ἀλφειοῖο. </p>
<p>ἔνθα Διὶ ῥέξαντες ὑπερμενεῖ ἱερὰ καλά, </p>
<p>ταῦρον δ' Ἀλφειῷ, ταῦρον δὲ Ποσειδάωνι, </p>
<p>αὐτὰρ Ἀθηναίη γλαυκώπιδι βοῦν ἀγελαίην, </p>
<p>δόρπον ἔπειθ' ἑλόμεσθα κατὰ στρατὸν ἐν τελέεσσι, </p>
<p>καὶ κατεκοιμήθημεν ἐν ἔντεσιν οἷσιν ἕκαστος </p>
<p>ἀμφὶ ῥοὰς ποταμοῖο. ἀτὰρ μεγάθυμοι Ἐπειοὶ </p>
<p>ἀμφέσταν δὴ ἄστυ διαρραῖσαι μεμαῶτες: </p>
<p>ἀλλά σφι προπάροιθε φάνη μέγα ἔργον Ἄρηος: </p>
<p>εὖτε γὰρ ἠέλιος φαέθων ὑπερέσχεθε γαίης, </p>
<p>συμφερόμεσθα μάχῃ Διί τ' εὐχόμενοι καὶ Ἀθήνῃ. </p>
<p>ἀλλ' ὅτε δὴ Πυλίων καὶ Ἐπειῶν ἔπλετο νεῖκος, </p>
<p>πρῶτος ἐγὼν ἕλον ἄνδρα, κόμισσα δὲ μώνυχας ἵππους, </p>
<p>Μούλιον αἰχμητήν:  γαμβρὸς δ' ἦν Αὐγείαο, </p>
<p>πρεσβυτάτην δὲ θύγατρ' εἶχε ξανθὴν Ἀγαμήδην, </p>
<p>ἣ τόσα φάρμακα ᾔδη ὅσα τρέφει εὐρεῖα χθών. </p>
<p>τὸν μὲν ἐγὼ προσιόντα βάλον χαλκήρεϊ δουρί, </p>
<p>ἤριπε δ' ἐν κονίῃσιν:  ἐγὼ δ' ἐς δίφρον ὀρούσας </p>
<p>στῆν ῥα μετὰ προμάχοισιν:  ἀτὰρ μεγάθυμοι Ἐπειοὶ </p>
<p>ἔτρεσαν ἄλλυδις ἄλλος, ἐπεὶ ἴδον ἄνδρα πεσόντα </p>
<p>ἡγεμόν' ἱππήων, ὃς ἀριστεύεσκε μάχεσθαι. </p>
<p>αὐτὰρ ἐγὼν ἐπόρουσα κελαινῇ λαίλαπι ἶσος, </p>
<p>πεντήκοντα δ' ἕλον δίφρους, δύο δ' ἀμφὶς ἕκαστον </p>
<p>φῶτες ὀδὰξ ἕλον οὖδας ἐμῷ ὑπὸ δουρὶ δαμέντες. </p>
<p>καί νύ κεν Ἀκτορίωνε Μολίονε παῖδ' ἀλάπαξα, </p>
<p>εἰ μή σφωε πατὴρ εὐρὺ κρείων ἐνοσίχθων </p>
<p>ἐκ πολέμου ἐσάωσε καλύψας ἠέρι πολλῇ. </p>
<p>ἔνθα Ζεὺς Πυλίοισι μέγα κράτος ἐγγυάλιξε:  </p>
<p>τόφρα γὰρ οὖν ἑπόμεσθα διὰ σπιδέος πεδίοιο </p>
<p>κτείνοντές τ' αὐτοὺς ἀνά τ' ἔντεα καλὰ λέγοντες, </p>
<p>ὄφρ' ἐπὶ Βουπρασίου πολυπύρου βήσαμεν ἵππους </p>
<p>πέτρης τ' Ὠλενίης, καὶ Ἀλησίου ἔνθα κολώνη </p>
<p>κέκληται:  ὅθεν αὖτις ἀπέτραπε λαὸν Ἀθήνη. </p>
<p>ἔνθ' ἄνδρα κτείνας πύματον λίπον:  αὐτὰρ Ἀχαιοὶ </p>
<p>ἂψ ἀπὸ Βουπρασίοιο Πύλονδ' ἔχον ὠκέας ἵππους, </p>
<p>πάντες δ' εὐχετόωντο θεῶν Διὶ Νέστορί τ' ἀνδρῶν. </p>
<p>ὣς ἔον, εἴ ποτ' ἔον γε, μετ' ἀνδράσιν. αὐτὰρ Ἀχιλλεὺς </p>
<p>οἶος τῆς ἀρετῆς ἀπονήσεται:  ἦ τέ μιν οἴω </p>
<p>πολλὰ μετακλαύσεσθαι ἐπεί κ' ἀπὸ λαὸς ὄληται. </p>
<p>ὦ πέπον ἦ μὲν σοί γε Μενοίτιος ὧδ' ἐπέτελλεν </p>
<p>ἤματι τῷ ὅτε σ' ἐκ Φθίης Ἀγαμέμνονι πέμπε, </p>
<p>νῶϊ δέ τ' ἔνδον ἐόντες ἐγὼ καὶ δῖος Ὀδυσσεὺς </p>
<p>πάντα μάλ' ἐν μεγάροις ἠκούομεν ὡς ἐπέτελλε. </p>
<p>Πηλῆος δ' ἱκόμεσθα δόμους εὖ ναιετάοντας </p>
<p>λαὸν ἀγείροντες κατ' Ἀχαιΐδα πουλυβότειραν. </p>
<p>ἔνθα δ' ἔπειθ' ἥρωα Μενοίτιον εὕρομεν ἔνδον </p>
<p>ἠδὲ σέ, πὰρ δ' Ἀχιλῆα:  γέρων δ' ἱππηλάτα Πηλεὺς </p>
<p>πίονα μηρία καῖε βοὸς Διὶ τερπικεραύνῳ </p>
<p>αὐλῆς ἐν χόρτῳ:  ἔχε δὲ χρύσειον ἄλεισον </p>
<p>σπένδων αἴθοπα οἶνον ἐπ' αἰθομένοις ἱεροῖσι. </p>
<p>σφῶϊ μὲν ἀμφὶ βοὸς ἕπετον κρέα, νῶϊ δ' ἔπειτα </p>
<p>στῆμεν ἐνὶ προθύροισι:  ταφὼν δ' ἀνόρουσεν Ἀχιλλεύς, </p>
<p>ἐς δ' ἄγε χειρὸς ἑλών, κατὰ δ' ἑδριάασθαι ἄνωγε, </p>
<p>ξείνιά τ' εὖ παρέθηκεν, ἅ τε ξείνοις θέμις ἐστίν. </p>
<p>αὐτὰρ ἐπεὶ τάρπημεν ἐδητύος ἠδὲ ποτῆτος, </p>
<p>ἦρχον ἐγὼ μύθοιο κελεύων ὔμμ' ἅμ' ἕπεσθαι:  </p>
<p>σφὼ δὲ μάλ' ἠθέλετον, τὼ δ' ἄμφω πόλλ' ἐπέτελλον. </p>
<p>Πηλεὺς μὲν ᾧ παιδὶ γέρων ἐπέτελλ' Ἀχιλῆϊ </p>
<p>αἰὲν ἀριστεύειν καὶ ὑπείροχον ἔμμεναι ἄλλων:  </p>
<p>σοὶ δ' αὖθ' ὧδ' ἐπέτελλε Μενοίτιος Ἄκτορος υἱός: </p>
<p>τέκνον ἐμὸν γενεῇ μὲν ὑπέρτερός ἐστιν Ἀχιλλεύς, </p>
<p>πρεσβύτερος δὲ σύ ἐσσι:  βίῃ δ' ὅ γε πολλὸν ἀμείνων. </p>
<p>ἀλλ' εὖ οἱ φάσθαι πυκινὸν ἔπος ἠδ' ὑποθέσθαι </p>
<p>καί οἱ σημαίνειν:  ὃ δὲ πείσεται εἰς ἀγαθόν περ. </p>
<p>ὣς ἐπέτελλ' ὃ γέρων, σὺ δὲ λήθεαι:  ἀλλ' ἔτι καὶ νῦν </p>
<p>ταῦτ' εἴποις Ἀχιλῆϊ δαΐφρονι αἴ κε πίθηται. </p>
<p>τίς δ' οἶδ' εἴ κέν οἱ σὺν δαίμονι θυμὸν ὀρίναις </p>
<p>παρειπών; ἀγαθὴ δὲ παραίφασίς ἐστιν ἑταίρου. </p>
<p>εἰ δέ τινα φρεσὶν ᾗσι θεοπροπίην ἀλεείνει </p>
<p>καί τινά οἱ πὰρ Ζηνὸς ἐπέφραδε πότνια μήτηρ, </p>
<p>ἀλλὰ σέ περ προέτω, ἅμα δ' ἄλλος λαὸς ἑπέσθω </p>
<p>Μυρμιδόνων, αἴ κέν τι φόως Δαναοῖσι γένηαι:  </p>
<p>καί τοι τεύχεα καλὰ δότω πόλεμον δὲ φέρεσθαι, </p>
<p>αἴ κέ σε τῷ εἴσκοντες ἀπόσχωνται πολέμοιο </p>
<p>Τρῶες, ἀναπνεύσωσι δ' ἀρήϊοι υἷες Ἀχαιῶν </p>
<p>τειρόμενοι:  ὀλίγη δέ τ' ἀνάπνευσις πολέμοιο. </p>
<p>ῥεῖα δέ κ' ἀκμῆτες κεκμηότας ἄνδρας ἀϋτῇ </p>
<p>ὤσαισθε προτὶ ἄστυ νεῶν ἄπο καὶ κλισιάων. </p>
<p>ὣς φάτο, τῷ δ' ἄρα θυμὸν ἐνὶ στήθεσσιν ὄρινε, </p>
<p>βῆ δὲ θέειν παρὰ νῆας ἐπ' Αἰακίδην Ἀχιλῆα. </p>
<p>ἀλλ' ὅτε δὴ κατὰ νῆας Ὀδυσσῆος θείοιο </p>
<p>ἷξε θέων Πάτροκλος, ἵνά σφ' ἀγορή τε θέμις τε </p>
<p>ἤην, τῇ δὴ καί σφι θεῶν ἐτετεύχατο βωμοί, </p>
<p>ἔνθά οἱ Εὐρύπυλος βεβλημένος ἀντεβόλησε </p>
<p>διογενὴς Εὐαιμονίδης κατὰ μηρὸν ὀϊστῷ </p>
<p>σκάζων ἐκ πολέμου:  κατὰ δὲ νότιος ῥέεν ἱδρὼς </p>
<p>ὤμων καὶ κεφαλῆς, ἀπὸ δ' ἕλκεος ἀργαλέοιο </p>
<p>αἷμα μέλαν κελάρυζε:  νόος γε μὲν ἔμπεδος ἦεν. </p>
<p>τὸν δὲ ἰδὼν ᾤκτειρε Μενοιτίου ἄλκιμος υἱός, </p>
<p>καί ῥ' ὀλοφυρόμενος ἔπεα πτερόεντα προσηύδα:  </p>
<p>ἆ δειλοὶ Δαναῶν ἡγήτορες ἠδὲ μέδοντες </p>
<p>ὣς ἄρ' ἐμέλλετε τῆλε φίλων καὶ πατρίδος αἴης </p>
<p>ἄσειν ἐν Τροίῃ ταχέας κύνας ἀργέτι δημῷ. </p>
<p>ἀλλ' ἄγε μοι τόδε εἰπὲ διοτρεφὲς Εὐρύπυλ' ἥρως, </p>
<p>ἤ ῥ' ἔτι που σχήσουσι πελώριον Ἕκτορ' Ἀχαιοί, </p>
<p>ἦ ἤδη φθίσονται ὑπ' αὐτοῦ δουρὶ δαμέντες; </p>
<p>τὸν δ' αὖτ' Εὐρύπυλος βεβλημένος ἀντίον ηὔδα:  </p>
<p>οὐκέτι διογενὲς Πατρόκλεες ἄλκαρ Ἀχαιῶν </p>
<p>ἔσσεται, ἀλλ' ἐν νηυσὶ μελαίνῃσιν πεσέονται. </p>
<p>οἳ μὲν γὰρ δὴ πάντες, ὅσοι πάρος ἦσαν ἄριστοι, </p>
<p>ἐν νηυσὶν κέαται βεβλημένοι οὐτάμενοί τε </p>
<p>χερσὶν ὕπο Τρώων:  τῶν δὲ σθένος ὄρνυται αἰέν. </p>
<p>ἀλλ' ἐμὲ μὲν σὺ σάωσον ἄγων ἐπὶ νῆα μέλαιναν, </p>
<p>μηροῦ δ' ἔκταμ' ὀϊστόν, ἀπ' αὐτοῦ δ' αἷμα κελαινὸν </p>
<p>νίζ' ὕδατι λιαρῷ, ἐπὶ δ' ἤπια φάρμακα πάσσε </p>
<p>ἐσθλά, τά σε προτί φασιν Ἀχιλλῆος δεδιδάχθαι, </p>
<p>ὃν Χείρων ἐδίδαξε δικαιότατος Κενταύρων. </p>
<p>ἰητροὶ μὲν γὰρ Ποδαλείριος ἠδὲ Μαχάων </p>
<p>τὸν μὲν ἐνὶ κλισίῃσιν ὀΐομαι ἕλκος ἔχοντα </p>
<p>χρηΐζοντα καὶ αὐτὸν ἀμύμονος ἰητῆρος </p>
<p>κεῖσθαι:  ὃ δ' ἐν πεδίῳ Τρώων μένει ὀξὺν Ἄρηα. </p>
<p>τὸν δ' αὖτε προσέειπε Μενοιτίου ἄλκιμος υἱός: </p>
<p>πῶς τὰρ ἔοι τάδε ἔργα; τί ῥέξομεν Εὐρύπυλ' ἥρως; </p>
<p>ἔρχομαι ὄφρ' Ἀχιλῆϊ δαΐφρονι μῦθον ἐνίσπω </p>
<p>ὃν Νέστωρ ἐπέτελλε Γερήνιος οὖρος Ἀχαιῶν:  </p>
<p>ἀλλ' οὐδ' ὧς περ σεῖο μεθήσω τειρομένοιο. </p>
<p>ἦ, καὶ ὑπὸ στέρνοιο λαβὼν ἄγε ποιμένα λαῶν </p>
<p>ἐς κλισίην:  θεράπων δὲ ἰδὼν ὑπέχευε βοείας. </p>
<p>ἔνθά μιν ἐκτανύσας ἐκ μηροῦ τάμνε μαχαίρῃ </p>
<p>ὀξὺ βέλος περιπευκές, ἀπ' αὐτοῦ δ' αἷμα κελαινὸν </p>
<p>νίζ' ὕδατι λιαρῷ, ἐπὶ δὲ ῥίζαν βάλε πικρὴν </p>
<p>χερσὶ διατρίψας ὀδυνήφατον, ἥ οἱ ἁπάσας </p>
<p>ἔσχ' ὀδύνας: τὸ μὲν ἕλκος ἐτέρσετο, παύσατο δ' αἷμα. </p></div1>
<div1 lines="471" n="12">
<p>ὣς ὃ μὲν ἐν κλισίῃσι Μενοιτίου ἄλκιμος υἱὸς </p>
<p>ἰᾶτ' Εὐρύπυλον βεβλημένον:  οἳ δὲ μάχοντο </p>
<p>Ἀργεῖοι καὶ Τρῶες ὁμιλαδόν:  οὐδ' ἄρ' ἔμελλε </p>
<p>τάφρος ἔτι σχήσειν Δαναῶν καὶ τεῖχος ὕπερθεν </p>
<p>εὐρύ, τὸ ποιήσαντο νεῶν ὕπερ, ἀμφὶ δὲ τάφρον </p>
<p>ἤλασαν:  οὐδὲ θεοῖσι δόσαν κλειτὰς ἑκατόμβας: </p>
<p>ὄφρά σφιν νῆάς τε θοὰς καὶ ληΐδα πολλὴν </p>
<p>ἐντὸς ἔχον ῥύοιτο:  θεῶν δ' ἀέκητι τέτυκτο </p>
<p>ἀθανάτων:  τὸ καὶ οὔ τι πολὺν χρόνον ἔμπεδον ἦεν. </p>
<p>ὄφρα μὲν Ἕκτωρ ζωὸς ἔην καὶ μήνι' Ἀχιλλεὺς </p>
<p>καὶ Πριάμοιο ἄνακτος ἀπόρθητος πόλις ἔπλεν, </p>
<p>τόφρα δὲ καὶ μέγα τεῖχος Ἀχαιῶν ἔμπεδον ἦεν. </p>
<p>αὐτὰρ ἐπεὶ κατὰ μὲν Τρώων θάνον ὅσσοι ἄριστοι, </p>
<p>πολλοὶ δ' Ἀργείων οἳ μὲν δάμεν, οἳ δὲ λίποντο, </p>
<p>πέρθετο δὲ Πριάμοιο πόλις δεκάτῳ ἐνιαυτῷ, </p>
<p>Ἀργεῖοι δ' ἐν νηυσὶ φίλην ἐς πατρίδ' ἔβησαν, </p>
<p>δὴ τότε μητιόωντο Ποσειδάων καὶ Ἀπόλλων </p>
<p>τεῖχος ἀμαλδῦναι ποταμῶν μένος εἰσαγαγόντες. </p>
<p>ὅσσοι ἀπ' Ἰδαίων ὀρέων ἅλα δὲ προρέουσι, </p>
<p>Ῥῆσός θ' Ἑπτάπορός τε Κάρησός τε Ῥοδίος τε </p>
<p>Γρήνικός τε καὶ Αἴσηπος δῖός τε Σκάμανδρος </p>
<p>καὶ Σιμόεις, ὅθι πολλὰ βοάγρια καὶ τρυφάλειαι </p>
<p>κάππεσον ἐν κονίῃσι καὶ ἡμιθέων γένος ἀνδρῶν:  </p>
<p>τῶν πάντων ὁμόσε στόματ' ἔτραπε Φοῖβος Ἀπόλλων, </p>
<p>ἐννῆμαρ δ' ἐς τεῖχος ἵει ῥόον:  ὗε δ' ἄρα Ζεὺς </p>
<p>συνεχές, ὄφρά κε θᾶσσον ἁλίπλοα τείχεα θείη. </p>
<p>αὐτὸς δ' ἐννοσίγαιος ἔχων χείρεσσι τρίαιναν </p>
<p>ἡγεῖτ', ἐκ δ' ἄρα πάντα θεμείλια κύμασι πέμπε </p>
<p>φιτρῶν καὶ λάων, τὰ θέσαν μογέοντες Ἀχαιοί, </p>
<p>λεῖα δ' ἐποίησεν παρ' ἀγάρροον Ἑλλήσποντον, </p>
<p>αὖτις δ' ἠϊόνα μεγάλην ψαμάθοισι κάλυψε </p>
<p>τεῖχος ἀμαλδύνας: ποταμοὺς δ' ἔτρεψε νέεσθαι </p>
<p>κὰρ ῥόον, ᾗ περ πρόσθεν ἵεν καλλίρροον ὕδωρ. </p>
<p>ὣς ἄρ' ἔμελλον ὄπισθε Ποσειδάων καὶ Ἀπόλλων </p>
<p>θησέμεναι:  τότε δ' ἀμφὶ μάχη ἐνοπή τε δεδήει </p>
<p>τεῖχος ἐΰδμητον, κανάχιζε δὲ δούρατα πύργων </p>
<p>βαλλόμεν':  Ἀργεῖοι δὲ Διὸς μάστιγι δαμέντες </p>
<p>νηυσὶν ἔπι γλαφυρῇσιν ἐελμένοι ἰσχανόωντο </p>
<p>Ἕκτορα δειδιότες, κρατερὸν μήστωρα φόβοιο:  </p>
<p>αὐτὰρ ὅ γ' ὡς τὸ πρόσθεν ἐμάρνατο ἶσος ἀέλλῃ:  </p>
<p>ὡς δ' ὅτ' ἂν ἔν τε κύνεσσι καὶ ἀνδράσι θηρευτῇσι </p>
<p>κάπριος ἠὲ λέων στρέφεται σθένεϊ βλεμεαίνων:  </p>
<p>οἳ δέ τε πυργηδὸν σφέας αὐτοὺς ἀρτύναντες </p>
<p>ἀντίον ἵστανται καὶ ἀκοντίζουσι θαμειὰς </p>
<p>αἰχμὰς ἐκ χειρῶν:  τοῦ δ' οὔ ποτε κυδάλιμον κῆρ </p>
<p>ταρβεῖ οὐδὲ φοβεῖται, ἀγηνορίη δέ μιν ἔκτα:  </p>
<p>ταρφέα τε στρέφεται στίχας ἀνδρῶν πειρητίζων:  </p>
<p>ὅππῃ τ' ἰθύσῃ τῇ εἴκουσι στίχες ἀνδρῶν:  </p>
<p>ὣς Ἕκτωρ ἀν' ὅμιλον ἰὼν ἐλλίσσεθ' ἑταίρους </p>
<p>τάφρον ἐποτρύνων διαβαινέμεν:  οὐδέ οἱ ἵπποι </p>
<p>τόλμων ὠκύποδες, μάλα δὲ χρεμέτιζον ἐπ' ἄκρῳ </p>
<p>χείλει ἐφεσταότες: ἀπὸ γὰρ δειδίσσετο τάφρος </p>
<p>εὐρεῖ', οὔτ' ἄρ' ὑπερθορέειν σχεδὸν οὔτε περῆσαι </p>
<p>ῥηϊδίη:  κρημνοὶ γὰρ ἐπηρεφέες περὶ πᾶσαν </p>
<p>ἕστασαν ἀμφοτέρωθεν, ὕπερθεν δὲ σκολόπεσσιν </p>
<p>ὀξέσιν ἠρήρει, τοὺς ἵστασαν υἷες Ἀχαιῶν </p>
<p>πυκνοὺς καὶ μεγάλους δηΐων ἀνδρῶν ἀλεωρήν. </p>
<p>ἔνθ' οὔ κεν ῥέα ἵππος ἐΰτροχον ἅρμα τιταίνων </p>
<p>ἐσβαίη, πεζοὶ δὲ μενοίνεον εἰ τελέουσι. </p>
<p>δὴ τότε Πουλυδάμας θρασὺν Ἕκτορα εἶπε παραστάς: </p>
<p>Ἕκτορ τ' ἠδ' ἄλλοι Τρώων ἀγοὶ ἠδ' ἐπικούρων </p>
<p>ἀφραδέως διὰ τάφρον ἐλαύνομεν ὠκέας ἵππους: </p>
<p>ἣ δὲ μάλ' ἀργαλέη περάαν:  σκόλοπες γὰρ ἐν αὐτῇ </p>
<p>ὀξέες ἑστᾶσιν, ποτὶ δ' αὐτοὺς τεῖχος Ἀχαιῶν, </p>
<p>ἔνθ' οὔ πως ἔστιν καταβήμεναι οὐδὲ μάχεσθαι </p>
<p>ἱππεῦσι:  στεῖνος γάρ, ὅθι τρώσεσθαι ὀΐω. </p>
<p>εἰ μὲν γὰρ τοὺς πάγχυ κακὰ φρονέων ἀλαπάζει </p>
<p>Ζεὺς ὑψιβρεμέτης, Τρώεσσι δὲ ἵετ' ἀρήγειν, </p>
<p>ἦ τ' ἂν ἔγωγ' ἐθέλοιμι καὶ αὐτίκα τοῦτο γενέσθαι, </p>
<p>νωνύμνους ἀπολέσθαι ἀπ' Ἄργεος ἐνθάδ' Ἀχαιούς: </p>
<p>εἰ δέ χ' ὑποστρέψωσι, παλίωξις δὲ γένηται </p>
<p>ἐκ νηῶν καὶ τάφρῳ ἐνιπλήξωμεν ὀρυκτῇ, </p>
<p>οὐκέτ' ἔπειτ' ὀΐω οὐδ' ἄγγελον ἀπονέεσθαι </p>
<p>ἄψορρον προτὶ ἄστυ ἑλιχθέντων ὑπ' Ἀχαιῶν. </p>
<p>ἀλλ' ἄγεθ' ὡς ἂν ἐγὼ εἴπω πειθώμεθα πάντες: </p>
<p>ἵππους μὲν θεράποντες ἐρυκόντων ἐπὶ τάφρῳ, </p>
<p>αὐτοὶ δὲ πρυλέες σὺν τεύχεσι θωρηχθέντες </p>
<p>Ἕκτορι πάντες ἑπώμεθ' ἀολλέες: αὐτὰρ Ἀχαιοὶ </p>
<p>οὐ μενέουσ' εἰ δή σφιν ὀλέθρου πείρατ' ἐφῆπται. </p>
<p>ὣς φάτο Πουλυδάμας, ἅδε δ' Ἕκτορι μῦθος ἀπήμων, </p>
<p>αὐτίκα δ' ἐξ ὀχέων σὺν τεύχεσιν ἆλτο χαμᾶζε. </p>
<p>οὐδὲ μὲν ἄλλοι Τρῶες ἐφ' ἵππων ἠγερέθοντο, </p>
<p>ἀλλ' ἀπὸ πάντες ὄρουσαν, ἐπεὶ ἴδον Ἕκτορα δῖον. </p>
<p>ἡνιόχῳ μὲν ἔπειτα ἑῷ ἐπέτελλεν ἕκαστος </p>
<p>ἵππους εὖ κατὰ κόσμον ἐρυκέμεν αὖθ' ἐπὶ τάφρῳ:  </p>
<p>οἳ δὲ διαστάντες σφέας αὐτοὺς ἀρτύναντες </p>
<p>πένταχα κοσμηθέντες ἅμ' ἡγεμόνεσσιν ἕποντο. </p>
<p>οἳ μὲν ἅμ' Ἕκτορ' ἴσαν καὶ ἀμύμονι Πουλυδάμαντι, </p>
<p>οἳ πλεῖστοι καὶ ἄριστοι ἔσαν, μέμασαν δὲ μάλιστα </p>
<p>τεῖχος ῥηξάμενοι κοίλῃς ἐπὶ νηυσὶ μάχεσθαι. </p>
<p>καί σφιν Κεβριόνης τρίτος εἵπετο:  πὰρ δ' ἄρ' ὄχεσφιν </p>
<p>ἄλλον Κεβριόναο χερείονα κάλλιπεν Ἕκτωρ. </p>
<p>τῶν δ' ἑτέρων Πάρις ἦρχε καὶ Ἀλκάθοος καὶ Ἀγήνωρ, </p>
<p>τῶν δὲ τρίτων Ἕλενος καὶ Δηΐφοβος θεοειδὴς </p>
<p>υἷε δύω Πριάμοιο:  τρίτος δ' ἦν Ἄσιος ἥρως </p>
<p>Ἄσιος Ὑρτακίδης, ὃν Ἀρίσβηθεν φέρον ἵπποι </p>
<p>αἴθωνες μεγάλοι ποταμοῦ ἄπο Σελλήεντος. </p>
<p>τῶν δὲ τετάρτων ἦρχεν ἐῢς πάϊς Ἀγχίσαο </p>
<p>Αἰνείας, ἅμα τῷ γε δύω Ἀντήνορος υἷε </p>
<p>Ἀρχέλοχός τ' Ἀκάμας τε μάχης εὖ εἰδότε πάσης. </p>
<p>Σαρπηδὼν δ' ἡγήσατ' ἀγακλειτῶν ἐπικούρων, </p>
<p>πρὸς δ' ἕλετο Γλαῦκον καὶ ἀρήϊον Ἀστεροπαῖον:  </p>
<p>οἳ γάρ οἱ εἴσαντο διακριδὸν εἶναι ἄριστοι </p>
<p>τῶν ἄλλων μετά γ' αὐτόν:  ὃ δ' ἔπρεπε καὶ διὰ πάντων. </p>
<p>οἳ δ' ἐπεὶ ἀλλήλους ἄραρον τυκτῇσι βόεσσι </p>
<p>βάν ῥ' ἰθὺς Δαναῶν λελιημένοι, οὐδ' ἔτ' ἔφαντο </p>
<p>σχήσεσθ', ἀλλ' ἐν νηυσὶ μελαίνῃσιν πεσέεσθαι. </p>
<p>ἔνθ' ἄλλοι Τρῶες τηλεκλειτοί τ' ἐπίκουροι </p>
<p>βουλῇ Πουλυδάμαντος ἀμωμήτοιο πίθοντο:  </p>
<p>ἀλλ' οὐχ Ὑρτακίδης ἔθελ' Ἄσιος ὄρχαμος ἀνδρῶν </p>
<p>αὖθι λιπεῖν ἵππους τε καὶ ἡνίοχον θεράποντα, </p>
<p>ἀλλὰ σὺν αὐτοῖσιν πέλασεν νήεσσι θοῇσι </p>
<p>νήπιος, οὐδ' ἄρ' ἔμελλε κακὰς ὑπὸ κῆρας ἀλύξας </p>
<p>ἵπποισιν καὶ ὄχεσφιν ἀγαλλόμενος παρὰ νηῶν </p>
<p>ἂψ ἀπονοστήσειν προτὶ Ἴλιον ἠνεμόεσσαν:  </p>
<p>πρόσθεν γάρ μιν μοῖρα δυσώνυμος ἀμφεκάλυψεν </p>
<p>ἔγχεϊ Ἰδομενῆος ἀγαυοῦ Δευκαλίδαο. </p>
<p>εἴσατο γὰρ νηῶν ἐπ' ἀριστερά, τῇ περ Ἀχαιοὶ </p>
<p>ἐκ πεδίου νίσοντο σὺν ἵπποισιν καὶ ὄχεσφι:  </p>
<p>τῇ ῥ' ἵππους τε καὶ ἅρμα διήλασεν, οὐδὲ πύλῃσιν </p>
<p>εὗρ' ἐπικεκλιμένας σανίδας καὶ μακρὸν ὀχῆα, </p>
<p>ἀλλ' ἀναπεπταμένας ἔχον ἀνέρες, εἴ τιν' ἑταίρων </p>
<p>ἐκ πολέμου φεύγοντα σαώσειαν μετὰ νῆας. </p>
<p>τῇ ῥ' ἰθὺς φρονέων ἵππους ἔχε, τοὶ δ' ἅμ' ἕποντο </p>
<p>ὀξέα κεκλήγοντες: ἔφαντο γὰρ οὐκ ἔτ' Ἀχαιοὺς </p>
<p>σχήσεσθ', ἀλλ' ἐν νηυσὶ μελαίνῃσιν πεσέεσθαι </p>
<p>νήπιοι, ἐν δὲ πύλῃσι δύ' ἀνέρας εὗρον ἀρίστους </p>
<p>υἷας ὑπερθύμους Λαπιθάων αἰχμητάων, </p>
<p>τὸν μὲν Πειριθόου υἷα κρατερὸν Πολυποίτην, </p>
<p>τὸν δὲ Λεοντῆα βροτολοιγῷ ἶσον Ἄρηϊ. </p>
<p>τὼ μὲν ἄρα προπάροιθε πυλάων ὑψηλάων </p>
<p>ἕστασαν ὡς ὅτε τε δρύες οὔρεσιν ὑψικάρηνοι, </p>
<p>αἵ τ' ἄνεμον μίμνουσι καὶ ὑετὸν ἤματα πάντα </p>
<p>ῥίζῃσιν μεγάλῃσι διηνεκέεσσ' ἀραρυῖαι:  </p>
<p>ὣς ἄρα τὼ χείρεσσι πεποιθότες ἠδὲ βίηφι </p>
<p>μίμνον ἐπερχόμενον μέγαν Ἄσιον οὐδὲ φέβοντο. </p>
<p>οἳ δ' ἰθὺς πρὸς τεῖχος ἐΰδμητον βόας αὔας </p>
<p>ὑψόσ' ἀνασχόμενοι ἔκιον μεγάλῳ ἀλαλητῷ </p>
<p>Ἄσιον ἀμφὶ ἄνακτα καὶ Ἰαμενὸν καὶ Ὀρέστην </p>
<p>Ἀσιάδην τ' Ἀδάμαντα Θόωνά τε Οἰνόμαόν τε. </p>
<p>οἳ δ' ἤτοι εἷος μὲν ἐϋκνήμιδας Ἀχαιοὺς </p>
<p>ὄρνυον ἔνδον ἐόντες ἀμύνεσθαι περὶ νηῶν:  </p>
<p>αὐτὰρ ἐπεὶ δὴ τεῖχος ἐπεσσυμένους ἐνόησαν </p>
<p>Τρῶας, ἀτὰρ Δαναῶν γένετο ἰαχή τε φόβος τε, </p>
<p>ἐκ δὲ τὼ ἀΐξαντε πυλάων πρόσθε μαχέσθην </p>
<p>ἀγροτέροισι σύεσσιν ἐοικότε, τώ τ' ἐν ὄρεσσιν </p>
<p>ἀνδρῶν ἠδὲ κυνῶν δέχαται κολοσυρτὸν ἰόντα, </p>
<p>δοχμώ τ' ἀΐσσοντε περὶ σφίσιν ἄγνυτον ὕλην </p>
<p>πρυμνὴν ἐκτάμνοντες, ὑπαὶ δέ τε κόμπος ὀδόντων </p>
<p>γίγνεται εἰς ὅ κέ τίς τε βαλὼν ἐκ θυμὸν ἕληται:  </p>
<p>ὣς τῶν κόμπει χαλκὸς ἐπὶ στήθεσσι φαεινὸς </p>
<p>ἄντην βαλλομένων:  μάλα γὰρ κρατερῶς ἐμάχοντο </p>
<p>λαοῖσιν καθύπερθε πεποιθότες ἠδὲ βίηφιν. </p>
<p>οἳ δ' ἄρα χερμαδίοισιν ἐϋδμήτων ἀπὸ πύργων </p>
<p>βάλλον ἀμυνόμενοι σφῶν τ' αὐτῶν καὶ κλισιάων </p>
<p>νηῶν τ' ὠκυπόρων:  νιφάδες δ' ὡς πῖπτον ἔραζε, </p>
<p>ἅς τ' ἄνεμος ζαὴς νέφεα σκιόεντα δονήσας </p>
<p>ταρφειὰς κατέχευεν ἐπὶ χθονὶ πουλυβοτείρῃ:  </p>
<p>ὣς τῶν ἐκ χειρῶν βέλεα ῥέον ἠμὲν Ἀχαιῶν </p>
<p>ἠδὲ καὶ ἐκ Τρώων:  κόρυθες δ' ἀμφ' αὖον ἀΰτευν </p>
<p>βαλλομένων μυλάκεσσι καὶ ἀσπίδες ὀμφαλόεσσαι. </p>
<p>δή ῥα τότ' ᾤμωξεν καὶ ὣ πεπλήγετο μηρὼ </p>
<p>Ἄσιος Ὑρτακίδης, καὶ ἀλαστήσας ἔπος ηὔδα:  </p>
<p>Ζεῦ πάτερ ἦ ῥά νυ καὶ σὺ φιλοψευδὴς ἐτέτυξο </p>
<p>πάγχυ μάλ':  οὐ γὰρ ἔγωγ' ἐφάμην ἥρωας Ἀχαιοὺς </p>
<p>σχήσειν ἡμέτερόν γε μένος καὶ χεῖρας ἀάπτους. </p>
<p>οἳ δ', ὥς τε σφῆκες μέσον αἰόλοι ἠὲ μέλισσαι </p>
<p>οἰκία ποιήσωνται ὁδῷ ἔπι παιπαλοέσσῃ, </p>
<p>οὐδ' ἀπολείπουσιν κοῖλον δόμον, ἀλλὰ μένοντες </p>
<p>ἄνδρας θηρητῆρας ἀμύνονται περὶ τέκνων, </p>
<p>ὣς οἵ γ' οὐκ ἐθέλουσι πυλάων καὶ δύ' ἐόντε </p>
<p>χάσσασθαι πρίν γ' ἠὲ κατακτάμεν ἠὲ ἁλῶναι. </p>
<p>ὣς ἔφατ', οὐδὲ Διὸς πεῖθε φρένα ταῦτ' ἀγορεύων:  </p>
<p>Ἕκτορι γάρ οἱ θυμὸς ἐβούλετο κῦδος ὀρέξαι. </p>
<p>ἄλλοι δ' ἀμφ' ἄλλῃσι μάχην ἐμάχοντο πύλῃσιν:  </p>
<p>ἀργαλέον δέ με ταῦτα θεὸν ὣς πάντ' ἀγορεῦσαι:  </p>
<p>πάντῃ γὰρ περὶ τεῖχος ὀρώρει θεσπιδαὲς πῦρ </p>
<p>λάϊνον:  Ἀργεῖοι δὲ καὶ ἀχνύμενοί περ ἀνάγκῃ </p>
<p>νηῶν ἠμύνοντο:  θεοὶ δ' ἀκαχήατο θυμὸν </p>
<p>πάντες ὅσοι Δαναοῖσι μάχης ἐπιτάρροθοι ἦσαν. </p>
<p>σὺν δ' ἔβαλον Λαπίθαι πόλεμον καὶ δηϊοτῆτα. </p>
<p>ἔνθ' αὖ Πειριθόου υἱὸς κρατερὸς Πολυποίτης </p>
<p>δουρὶ βάλεν Δάμασον κυνέης διὰ χαλκοπαρῄου:  </p>
<p>οὐδ' ἄρα χαλκείη κόρυς ἔσχεθεν, ἀλλὰ διὰ πρὸ </p>
<p>αἰχμὴ χαλκείη ῥῆξ' ὀστέον, ἐγκέφαλος δὲ </p>
<p>ἔνδον ἅπας πεπάλακτο:  δάμασσε δέ μιν μεμαῶτα:  </p>
<p>αὐτὰρ ἔπειτα Πύλωνα καὶ Ὄρμενον ἐξενάριξεν. </p>
<p>υἱὸν δ' Ἀντιμάχοιο Λεοντεὺς ὄζος Ἄρηος </p>
<p>Ἱππόμαχον βάλε δουρὶ κατὰ ζωστῆρα τυχήσας. </p>
<p>αὖτις δ' ἐκ κολεοῖο ἐρυσσάμενος ξίφος ὀξὺ </p>
<p>Ἀντιφάτην μὲν πρῶτον ἐπαΐξας δι' ὁμίλου </p>
<p>πλῆξ' αὐτοσχεδίην:  ὃ δ' ἄρ' ὕπτιος οὔδει ἐρείσθη:  </p>
<p>αὐτὰρ ἔπειτα Μένωνα καὶ Ἰαμενὸν καὶ Ὀρέστην </p>
<p>πάντας ἐπασσυτέρους πέλασε χθονὶ πουλυβοτείρῃ. </p>
<p>ὄφρ' οἳ τοὺς ἐνάριζον ἀπ' ἔντεα μαρμαίροντα, </p>
<p>τόφρ' οἳ Πουλυδάμαντι καὶ Ἕκτορι κοῦροι ἕποντο, </p>
<p>οἳ πλεῖστοι καὶ ἄριστοι ἔσαν, μέμασαν δὲ μάλιστα </p>
<p>τεῖχός τε ῥήξειν καὶ ἐνιπρήσειν πυρὶ νῆας, </p>
<p>οἵ ῥ' ἔτι μερμήριζον ἐφεσταότες παρὰ τάφρῳ. </p>
<p>ὄρνις γάρ σφιν ἐπῆλθε περησέμεναι μεμαῶσιν </p>
<p>αἰετὸς ὑψιπέτης ἐπ' ἀριστερὰ λαὸν ἐέργων </p>
<p>φοινήεντα δράκοντα φέρων ὀνύχεσσι πέλωρον </p>
<p>ζωὸν ἔτ' ἀσπαίροντα, καὶ οὔ πω λήθετο χάρμης, </p>
<p>κόψε γὰρ αὐτὸν ἔχοντα κατὰ στῆθος παρὰ δειρὴν </p>
<p>ἰδνωθεὶς ὀπίσω:  ὃ δ' ἀπὸ ἕθεν ἧκε χαμᾶζε </p>
<p>ἀλγήσας ὀδύνῃσι, μέσῳ δ' ἐνὶ κάββαλ' ὁμίλῳ, </p>
<p>αὐτὸς δὲ κλάγξας πέτετο πνοιῇς ἀνέμοιο. </p>
<p>Τρῶες δ' ἐρρίγησαν ὅπως ἴδον αἰόλον ὄφιν </p>
<p>κείμενον ἐν μέσσοισι Διὸς τέρας αἰγιόχοιο. </p>
<p>δὴ τότε Πουλυδάμας θρασὺν Ἕκτορα εἶπε παραστάς: </p>
<p>Ἕκτορ ἀεὶ μέν πώς μοι ἐπιπλήσσεις ἀγορῇσιν </p>
<p>ἐσθλὰ φραζομένῳ, ἐπεὶ οὐδὲ μὲν οὐδὲ ἔοικε </p>
<p>δῆμον ἐόντα παρὲξ ἀγορευέμεν, οὔτ' ἐνὶ βουλῇ </p>
<p>οὔτέ ποτ' ἐν πολέμῳ, σὸν δὲ κράτος αἰὲν ἀέξειν:  </p>
<p>νῦν αὖτ' ἐξερέω ὥς μοι δοκεῖ εἶναι ἄριστα. </p>
<p>μὴ ἴομεν Δαναοῖσι μαχησόμενοι περὶ νηῶν. </p>
<p>ὧδε γὰρ ἐκτελέεσθαι ὀΐομαι, εἰ ἐτεόν γε </p>
<p>Τρωσὶν ὅδ' ὄρνις ἦλθε περησέμεναι μεμαῶσιν </p>
<p>αἰετὸς ὑψιπέτης ἐπ' ἀριστερὰ λαὸν ἐέργων </p>
<p>φοινήεντα δράκοντα φέρων ὀνύχεσσι πέλωρον </p>
<p>ζωόν:  ἄφαρ δ' ἀφέηκε πάρος φίλα οἰκί' ἱκέσθαι, </p>
<p>οὐδ' ἐτέλεσσε φέρων δόμεναι τεκέεσσιν ἑοῖσιν. </p>
<p>ὣς ἡμεῖς, εἴ πέρ τε πύλας καὶ τεῖχος Ἀχαιῶν </p>
<p>ῥηξόμεθα σθένεϊ μεγάλῳ, εἴξωσι δ' Ἀχαιοί, </p>
<p>οὐ κόσμῳ παρὰ ναῦφιν ἐλευσόμεθ' αὐτὰ κέλευθα:  </p>
<p>πολλοὺς γὰρ Τρώων καταλείψομεν, οὕς κεν Ἀχαιοὶ </p>
<p>χαλκῷ δῃώσωσιν ἀμυνόμενοι περὶ νηῶν. </p>
<p>ὧδέ χ' ὑποκρίναιτο θεοπρόπος, ὃς σάφα θυμῷ </p>
<p>εἰδείη τεράων καί οἱ πειθοίατο λαοί. </p>
<p>τὸν δ' ἄρ' ὑπόδρα ἰδὼν προσέφη κορυθαίολος Ἕκτωρ:  </p>
<p>Πουλυδάμα, σὺ μὲν οὐκ ἔτ' ἐμοὶ φίλα ταῦτ' ἀγορεύεις: </p>
<p>οἶσθα καὶ ἄλλον μῦθον ἀμείνονα τοῦδε νοῆσαι. </p>
<p>εἰ δ' ἐτεὸν δὴ τοῦτον ἀπὸ σπουδῆς ἀγορεύεις, </p>
<p>ἐξ ἄρα δή τοι ἔπειτα θεοὶ φρένας ὤλεσαν αὐτοί, </p>
<p>ὃς κέλεαι Ζηνὸς μὲν ἐριγδούποιο λαθέσθαι </p>
<p>βουλέων, ἅς τέ μοι αὐτὸς ὑπέσχετο καὶ κατένευσε:  </p>
<p>τύνη δ' οἰωνοῖσι τανυπτερύγεσσι κελεύεις </p>
<p>πείθεσθαι, τῶν οὔ τι μετατρέπομ' οὐδ' ἀλεγίζω </p>
<p>εἴτ' ἐπὶ δεξί' ἴωσι πρὸς ἠῶ τ' ἠέλιόν τε, </p>
<p>εἴτ' ἐπ' ἀριστερὰ τοί γε ποτὶ ζόφον ἠερόεντα. </p>
<p>ἡμεῖς δὲ μεγάλοιο Διὸς πειθώμεθα βουλῇ, </p>
<p>ὃς πᾶσι θνητοῖσι καὶ ἀθανάτοισιν ἀνάσσει. </p>
<p>εἷς οἰωνὸς ἄριστος ἀμύνεσθαι περὶ πάτρης. </p>
<p>τίπτε σὺ δείδοικας πόλεμον καὶ δηϊοτῆτα; </p>
<p>εἴ περ γάρ τ' ἄλλοι γε περὶ κτεινώμεθα πάντες </p>
<p>νηυσὶν ἐπ' Ἀργείων, σοὶ δ' οὐ δέος ἔστ' ἀπολέσθαι:  </p>
<p>οὐ γάρ τοι κραδίη μενεδήϊος οὐδὲ μαχήμων. </p>
<p>εἰ δὲ σὺ δηϊοτῆτος ἀφέξεαι, ἠέ τιν' ἄλλον </p>
<p>παρφάμενος ἐπέεσσιν ἀποτρέψεις πολέμοιο, </p>
<p>αὐτίκ' ἐμῷ ὑπὸ δουρὶ τυπεὶς ἀπὸ θυμὸν ὀλέσσεις. </p>
<p>ὣς ἄρα φωνήσας ἡγήσατο, τοὶ δ' ἅμ' ἕποντο </p>
<p>ἠχῇ θεσπεσίῃ:  ἐπὶ δὲ Ζεὺς τερπικέραυνος </p>
<p>ὦρσεν ἀπ' Ἰδαίων ὀρέων ἀνέμοιο θύελλαν, </p>
<p>ἥ ῥ' ἰθὺς νηῶν κονίην φέρεν:  αὐτὰρ Ἀχαιῶν </p>
<p>θέλγε νόον, Τρωσὶν δὲ καὶ Ἕκτορι κῦδος ὄπαζε. </p>
<p>τοῦ περ δὴ τεράεσσι πεποιθότες ἠδὲ βίηφι </p>
<p>ῥήγνυσθαι μέγα τεῖχος Ἀχαιῶν πειρήτιζον. </p>
<p>κρόσσας μὲν πύργων ἔρυον, καὶ ἔρειπον ἐπάλξεις, </p>
<p>στήλας τε προβλῆτας ἐμόχλεον, ἃς ἄρ' Ἀχαιοὶ </p>
<p>πρώτας ἐν γαίῃ θέσαν ἔμμεναι ἔχματα πύργων. </p>
<p>τὰς οἵ γ' αὐέρυον, ἔλποντο δὲ τεῖχος Ἀχαιῶν </p>
<p>ῥήξειν:  οὐδέ νύ πω Δαναοὶ χάζοντο κελεύθου, </p>
<p>ἀλλ' οἵ γε ῥινοῖσι βοῶν φράξαντες ἐπάλξεις </p>
<p>βάλλον ἀπ' αὐτάων δηΐους ὑπὸ τεῖχος ἰόντας. </p>
<p>ἀμφοτέρω δ' Αἴαντε κελευτιόωντ' ἐπὶ πύργων </p>
<p>πάντοσε φοιτήτην μένος ὀτρύνοντες Ἀχαιῶν. </p>
<p>ἄλλον μειλιχίοις, ἄλλον στερεοῖς ἐπέεσσι </p>
<p>νείκεον, ὅν τινα πάγχυ μάχης μεθιέντα ἴδοιεν:  </p>
<p>ὦ φίλοι Ἀργείων ὅς τ' ἔξοχος ὅς τε μεσήεις </p>
<p>ὅς τε χερειότερος, ἐπεὶ οὔ πω πάντες ὁμοῖοι </p>
<p>ἀνέρες ἐν πολέμῳ, νῦν ἔπλετο ἔργον ἅπασι:  </p>
<p>καὶ δ' αὐτοὶ τόδε που γιγνώσκετε. μή τις ὀπίσσω </p>
<p>τετράφθω ποτὶ νῆας ὁμοκλητῆρος ἀκούσας, </p>
<p>ἀλλὰ πρόσω ἵεσθε καὶ ἀλλήλοισι κέλεσθε, </p>
<p>αἴ κε Ζεὺς δώῃσιν Ὀλύμπιος ἀστεροπητὴς </p>
<p>νεῖκος ἀπωσαμένους δηΐους προτὶ ἄστυ δίεσθαι. </p>
<p>ὣς τώ γε προβοῶντε μάχην ὄτρυνον Ἀχαιῶν. </p>
<p>τῶν δ', ὥς τε νιφάδες χιόνος πίπτωσι θαμειαὶ </p>
<p>ἤματι χειμερίῳ, ὅτε τ' ὤρετο μητίετα Ζεὺς </p>
<p>νιφέμεν ἀνθρώποισι πιφαυσκόμενος τὰ ἃ κῆλα:  </p>
<p>κοιμήσας δ' ἀνέμους χέει ἔμπεδον, ὄφρα καλύψῃ </p>
<p>ὑψηλῶν ὀρέων κορυφὰς καὶ πρώονας ἄκρους </p>
<p>καὶ πεδία λωτοῦντα καὶ ἀνδρῶν πίονα ἔργα, </p>
<p>καί τ' ἐφ' ἁλὸς πολιῆς κέχυται λιμέσιν τε καὶ ἀκταῖς, </p>
<p>κῦμα δέ μιν προσπλάζον ἐρύκεται:  ἄλλά τε πάντα </p>
<p>εἴλυται καθύπερθ', ὅτ' ἐπιβρίσῃ Διὸς ὄμβρος: </p>
<p>ὣς τῶν ἀμφοτέρωσε λίθοι πωτῶντο θαμειαί, </p>
<p>αἱ μὲν ἄρ' ἐς Τρῶας, αἱ δ' ἐκ Τρώων ἐς Ἀχαιούς, </p>
<p>βαλλομένων:  τὸ δὲ τεῖχος ὕπερ πᾶν δοῦπος ὀρώρει. </p>
<p>οὐδ' ἄν πω τότε γε Τρῶες καὶ φαίδιμος Ἕκτωρ </p>
<p>τείχεος ἐρρήξαντο πύλας καὶ μακρὸν ὀχῆα, </p>
<p>εἰ μὴ ἄρ' υἱὸν ἑὸν Σαρπηδόνα μητίετα Ζεὺς </p>
<p>ὦρσεν ἐπ' Ἀργείοισι λέονθ' ὣς βουσὶν ἕλιξιν. </p>
<p>αὐτίκα δ' ἀσπίδα μὲν πρόσθ' ἔσχετο πάντοσ' ἐΐσην </p>
<p>καλὴν χαλκείην ἐξήλατον, ἣν ἄρα χαλκεὺς </p>
<p>ἤλασεν, ἔντοσθεν δὲ βοείας ῥάψε θαμειὰς </p>
<p>χρυσείῃς ῥάβδοισι διηνεκέσιν περὶ κύκλον. </p>
<p>τὴν ἄρ' ὅ γε πρόσθε σχόμενος δύο δοῦρε τινάσσων </p>
<p>βῆ ῥ' ἴμεν ὥς τε λέων ὀρεσίτροφος, ὅς τ' ἐπιδευὴς </p>
<p>δηρὸν ἔῃ κρειῶν, κέλεται δέ ἑ θυμὸς ἀγήνωρ </p>
<p>μήλων πειρήσοντα καὶ ἐς πυκινὸν δόμον ἐλθεῖν:  </p>
<p>εἴ περ γάρ χ' εὕρῃσι παρ' αὐτόφι βώτορας ἄνδρας </p>
<p>σὺν κυσὶ καὶ δούρεσσι φυλάσσοντας περὶ μῆλα, </p>
<p>οὔ ῥά τ' ἀπείρητος μέμονε σταθμοῖο δίεσθαι, </p>
<p>ἀλλ' ὅ γ' ἄρ' ἢ ἥρπαξε μετάλμενος, ἠὲ καὶ αὐτὸς </p>
<p>ἔβλητ' ἐν πρώτοισι θοῆς ἀπὸ χειρὸς ἄκοντι:  </p>
<p>ὥς ῥα τότ' ἀντίθεον Σαρπηδόνα θυμὸς ἀνῆκε </p>
<p>τεῖχος ἐπαΐξαι διά τε ῥήξασθαι ἐπάλξεις. </p>
<p>αὐτίκα δὲ Γλαῦκον προσέφη παῖδ' Ἱππολόχοιο:  </p>
<p>Γλαῦκε τί ἢ δὴ νῶϊ τετιμήμεσθα μάλιστα </p>
<p>ἕδρῃ τε κρέασίν τε ἰδὲ πλείοις δεπάεσσιν </p>
<p>ἐν Λυκίῃ, πάντες δὲ θεοὺς ὣς εἰσορόωσι, </p>
<p>καὶ τέμενος νεμόμεσθα μέγα Ξάνθοιο παρ' ὄχθας </p>
<p>καλὸν φυταλιῆς καὶ ἀρούρης πυροφόροιο; </p>
<p>τὼ νῦν χρὴ Λυκίοισι μέτα πρώτοισιν ἐόντας </p>
<p>ἑστάμεν ἠδὲ μάχης καυστείρης ἀντιβολῆσαι, </p>
<p>ὄφρά τις ὧδ' εἴπῃ Λυκίων πύκα θωρηκτάων:  </p>
<p>οὐ μὰν ἀκλεέες Λυκίην κάτα κοιρανέουσιν </p>
<p>ἡμέτεροι βασιλῆες, ἔδουσί τε πίονα μῆλα </p>
<p>οἶνόν τ' ἔξαιτον μελιηδέα:  ἀλλ' ἄρα καὶ ἲς </p>
<p>ἐσθλή, ἐπεὶ Λυκίοισι μέτα πρώτοισι μάχονται. </p>
<p>ὦ πέπον εἰ μὲν γὰρ πόλεμον περὶ τόνδε φυγόντε </p>
<p>αἰεὶ δὴ μέλλοιμεν ἀγήρω τ' ἀθανάτω τε </p>
<p>ἔσσεσθ', οὔτέ κεν αὐτὸς ἐνὶ πρώτοισι μαχοίμην </p>
<p>οὔτέ κε σὲ στέλλοιμι μάχην ἐς κυδιάνειραν:  </p>
<p>νῦν δ' ἔμπης γὰρ κῆρες ἐφεστᾶσιν θανάτοιο </p>
<p>μυρίαι, ἃς οὐκ ἔστι φυγεῖν βροτὸν οὐδ' ὑπαλύξαι, </p>
<p>ἴομεν ἠέ τῳ εὖχος ὀρέξομεν ἠέ τις ἡμῖν. </p>
<p>ὣς ἔφατ', οὐδὲ Γλαῦκος ἀπετράπετ' οὐδ' ἀπίθησε:  </p>
<p>τὼ δ' ἰθὺς βήτην Λυκίων μέγα ἔθνος ἄγοντε. </p>
<p>τοὺς δὲ ἰδὼν ῥίγησ' υἱὸς Πετεῶο Μενεσθεύς: </p>
<p>τοῦ γὰρ δὴ πρὸς πύργον ἴσαν κακότητα φέροντες. </p>
<p>πάπτηνεν δ' ἀνὰ πύργον Ἀχαιῶν εἴ τιν' ἴδοιτο </p>
<p>ἡγεμόνων, ὅς τίς οἱ ἀρὴν ἑτάροισιν ἀμύναι:  </p>
<p>ἐς δ' ἐνόησ' Αἴαντε δύω πολέμου ἀκορήτω </p>
<p>ἑσταότας, Τεῦκρόν τε νέον κλισίηθεν ἰόντα </p>
<p>ἐγγύθεν:  ἀλλ' οὔ πώς οἱ ἔην βώσαντι γεγωνεῖν:  </p>
<p>τόσσος γὰρ κτύπος ἦεν, ἀϋτὴ δ' οὐρανὸν ἷκε, </p>
<p>βαλλομένων σακέων τε καὶ ἱπποκόμων τρυφαλειῶν </p>
<p>καὶ πυλέων:  πᾶσαι γὰρ ἐπώχατο, τοὶ δὲ κατ' αὐτὰς </p>
<p>ἱστάμενοι πειρῶντο βίῃ ῥήξαντες ἐσελθεῖν. </p>
<p>αἶψα δ' ἐπ' Αἴαντα προΐει κήρυκα Θοώτην:  </p>
<p>ἔρχεο δῖε Θοῶτα, θέων Αἴαντα κάλεσσον, </p>
<p>ἀμφοτέρω μὲν μᾶλλον:  ὃ γάρ κ' ὄχ' ἄριστον ἁπάντων </p>
<p>εἴη, ἐπεὶ τάχα τῇδε τετεύξεται αἰπὺς ὄλεθρος. </p>
<p>ὧδε γὰρ ἔβρισαν Λυκίων ἀγοί, οἳ τὸ πάρος περ </p>
<p>ζαχρηεῖς τελέθουσι κατὰ κρατερὰς ὑσμίνας. </p>
<p>εἰ δέ σφιν καὶ κεῖθι πόνος καὶ νεῖκος ὄρωρεν, </p>
<p>ἀλλά περ οἶος ἴτω Τελαμώνιος ἄλκιμος Αἴας, </p>
<p>καί οἱ Τεῦκρος ἅμα σπέσθω τόξων ἐῢ εἰδώς. </p>
<p>ὣς ἔφατ', οὐδ' ἄρα οἱ κῆρυξ ἀπίθησεν ἀκούσας, </p>
<p>βῆ δὲ θέειν παρὰ τεῖχος Ἀχαιῶν χαλκοχιτώνων, </p>
<p>στῆ δὲ παρ' Αἰάντεσσι κιών, εἶθαρ δὲ προσηύδα:  </p>
<p>Αἴαντ' Ἀργείων ἡγήτορε χαλκοχιτώνων </p>
<p>ἠνώγει Πετεῶο διοτρεφέος φίλος υἱὸς </p>
<p>κεῖσ' ἴμεν, ὄφρα πόνοιο μίνυνθά περ ἀντιάσητον </p>
<p>ἀμφοτέρω μὲν μᾶλλον:  ὃ γάρ κ' ὄχ' ἄριστον ἁπάντων </p>
<p>εἴη, ἐπεὶ τάχα κεῖθι τετεύξεται αἰπὺς ὄλεθρος: </p>
<p>ὧδε γὰρ ἔβρισαν Λυκίων ἀγοί, οἳ τὸ πάρος περ </p>
<p>ζαχρηεῖς τελέθουσι κατὰ κρατερὰς ὑσμίνας. </p>
<p>εἰ δὲ καὶ ἐνθάδε περ πόλεμος καὶ νεῖκος ὄρωρεν, </p>
<p>ἀλλά περ οἶος ἴτω Τελαμώνιος ἄλκιμος Αἴας, </p>
<p>καί οἱ Τεῦκρος ἅμα σπέσθω τόξων ἐῢ εἰδώς. </p>
<p>ὣς ἔφατ', οὐδ' ἀπίθησε μέγας Τελαμώνιος Αἴας. </p>
<p>αὐτίκ' Ὀϊλιάδην ἔπεα πτερόεντα προσηύδα:  </p>
<p>Αἶαν σφῶϊ μὲν αὖθι, σὺ καὶ κρατερὸς Λυκομήδης, </p>
<p>ἑσταότες Δαναοὺς ὀτρύνετον ἶφι μάχεσθαι:  </p>
<p>αὐτὰρ ἐγὼ κεῖσ' εἶμι καὶ ἀντιόω πολέμοιο:  </p>
<p>αἶψα δ' ἐλεύσομαι αὖτις, ἐπὴν εὖ τοῖς ἐπαμύνω. </p>
<p>ὣς ἄρα φωνήσας ἀπέβη Τελαμώνιος Αἴας, </p>
<p>καί οἱ Τεῦκρος ἅμ' ᾖε κασίγνητος καὶ ὄπατρος: </p>
<p>τοῖς δ' ἅμα Πανδίων Τεύκρου φέρε καμπύλα τόξα. </p>
<p>εὖτε Μενεσθῆος μεγαθύμου πύργον ἵκοντο </p>
<p>τείχεος ἐντὸς ἰόντες, ἐπειγομένοισι δ' ἵκοντο, </p>
<p>οἳ δ' ἐπ' ἐπάλξεις βαῖνον ἐρεμνῇ λαίλαπι ἶσοι </p>
<p>ἴφθιμοι Λυκίων ἡγήτορες ἠδὲ μέδοντες: </p>
<p>σὺν δ' ἐβάλοντο μάχεσθαι ἐναντίον, ὦρτο δ' ἀϋτή. </p>
<p>Αἴας δὲ πρῶτος Τελαμώνιος ἄνδρα κατέκτα </p>
<p>Σαρπήδοντος ἑταῖρον Ἐπικλῆα μεγάθυμον </p>
<p>μαρμάρῳ ὀκριόεντι βαλών, ὅ ῥα τείχεος ἐντὸς </p>
<p>κεῖτο μέγας παρ' ἔπαλξιν ὑπέρτατος: οὐδέ κέ μιν ῥέα </p>
<p>χείρεσσ' ἀμφοτέρῃς ἔχοι ἀνὴρ οὐδὲ μάλ' ἡβῶν, </p>
<p>οἷοι νῦν βροτοί εἰσ':  ὃ δ' ἄρ' ὑψόθεν ἔμβαλ' ἀείρας, </p>
<p>θλάσσε δὲ τετράφαλον κυνέην, σὺν δ' ὀστέ' ἄραξε </p>
<p>πάντ' ἄμυδις κεφαλῆς: ὃ δ' ἄρ' ἀρνευτῆρι ἐοικὼς </p>
<p>κάππεσ' ἀφ' ὑψηλοῦ πύργου, λίπε δ' ὀστέα θυμός. </p>
<p>Τεῦκρος δὲ Γλαῦκον κρατερὸν παῖδ' Ἱππολόχοιο </p>
<p>ἰῷ ἐπεσσύμενον βάλε τείχεος ὑψηλοῖο, </p>
<p>ᾗ ῥ' ἴδε γυμνωθέντα βραχίονα, παῦσε δὲ χάρμης. </p>
<p>ἂψ δ' ἀπὸ τείχεος ἆλτο λαθών, ἵνα μή τις Ἀχαιῶν </p>
<p>βλήμενον ἀθρήσειε καὶ εὐχετόῳτ' ἐπέεσσι. </p>
<p>Σαρπήδοντι δ' ἄχος γένετο Γλαύκου ἀπιόντος </p>
<p>αὐτίκ' ἐπεί τ' ἐνόησεν:  ὅμως δ' οὐ λήθετο χάρμης, </p>
<p>ἀλλ' ὅ γε Θεστορίδην Ἀλκμάονα δουρὶ τυχήσας </p>
<p>νύξ', ἐκ δ' ἔσπασεν ἔγχος: ὃ δ' ἑσπόμενος πέσε δουρὶ </p>
<p>πρηνής, ἀμφὶ δέ οἱ βράχε τεύχεα ποικίλα χαλκῷ, </p>
<p>Σαρπηδὼν δ' ἄρ' ἔπαλξιν ἑλὼν χερσὶ στιβαρῇσιν </p>
<p>ἕλχ', ἣ δ' ἕσπετο πᾶσα διαμπερές, αὐτὰρ ὕπερθε </p>
<p>τεῖχος ἐγυμνώθη, πολέεσσι δὲ θῆκε κέλευθον. </p>
<p>τὸν δ' Αἴας καὶ Τεῦκρος ὁμαρτήσανθ' ὃ μὲν ἰῷ </p>
<p>βεβλήκει τελαμῶνα περὶ στήθεσσι φαεινὸν </p>
<p>ἀσπίδος ἀμφιβρότης: ἀλλὰ Ζεὺς κῆρας ἄμυνε </p>
<p>παιδὸς ἑοῦ, μὴ νηυσὶν ἔπι πρύμνῃσι δαμείη:  </p>
<p>Αἴας δ' ἀσπίδα νύξεν ἐπάλμενος, οὐδὲ διὰ πρὸ </p>
<p>ἤλυθεν ἐγχείη, στυφέλιξε δέ μιν μεμαῶτα. </p>
<p>χώρησεν δ' ἄρα τυτθὸν ἐπάλξιος: οὐδ' ὅ γε πάμπαν </p>
<p>χάζετ', ἐπεί οἱ θυμὸς ἐέλπετο κῦδος ἀρέσθαι. </p>
<p>κέκλετο δ' ἀντιθέοισιν ἑλιξάμενος Λυκίοισιν:  </p>
<p>ὦ Λύκιοι τί τ' ἄρ' ὧδε μεθίετε θούριδος ἀλκῆς; </p>
<p>ἀργαλέον δέ μοί ἐστι καὶ ἰφθίμῳ περ ἐόντι </p>
<p>μούνῳ ῥηξαμένῳ θέσθαι παρὰ νηυσὶ κέλευθον:  </p>
<p>ἀλλ' ἐφομαρτεῖτε:  πλεόνων δέ τι ἔργον ἄμεινον. </p>
<p>ὣς ἔφαθ', οἳ δὲ ἄνακτος ὑποδείσαντες ὁμοκλὴν </p>
<p>μᾶλλον ἐπέβρισαν βουληφόρον ἀμφὶ ἄνακτα. </p>
<p>Ἀργεῖοι δ' ἑτέρωθεν ἐκαρτύναντο φάλαγγας </p>
<p>τείχεος ἔντοσθεν, μέγα δέ σφισι φαίνετο ἔργον:  </p>
<p>οὔτε γὰρ ἴφθιμοι Λύκιοι Δαναῶν ἐδύναντο </p>
<p>τεῖχος ῥηξάμενοι θέσθαι παρὰ νηυσὶ κέλευθον, </p>
<p>οὔτέ ποτ' αἰχμηταὶ Δαναοὶ Λυκίους ἐδύναντο </p>
<p>τείχεος ἂψ ὤσασθαι, ἐπεὶ τὰ πρῶτα πέλασθεν. </p>
<p>ἀλλ' ὥς τ' ἀμφ' οὔροισι δύ' ἀνέρε δηριάασθον </p>
<p>μέτρ' ἐν χερσὶν ἔχοντες ἐπιξύνῳ ἐν ἀρούρῃ, </p>
<p>ὥ τ' ὀλίγῳ ἐνὶ χώρῳ ἐρίζητον περὶ ἴσης, </p>
<p>ὣς ἄρα τοὺς διέεργον ἐπάλξιες: οἳ δ' ὑπὲρ αὐτέων </p>
<p>δῄουν ἀλλήλων ἀμφὶ στήθεσσι βοείας </p>
<p>ἀσπίδας εὐκύκλους λαισήϊά τε πτερόεντα. </p>
<p>πολλοὶ δ' οὐτάζοντο κατὰ χρόα νηλέϊ χαλκῷ, </p>
<p>ἠμὲν ὅτεῳ στρεφθέντι μετάφρενα γυμνωθείη </p>
<p>μαρναμένων, πολλοὶ δὲ διαμπερὲς ἀσπίδος αὐτῆς. </p>
<p>πάντῃ δὴ πύργοι καὶ ἐπάλξιες αἵματι φωτῶν </p>
<p>ἐρράδατ' ἀμφοτέρωθεν ἀπὸ Τρώων καὶ Ἀχαιῶν. </p>
<p>ἀλλ' οὐδ' ὧς ἐδύναντο φόβον ποιῆσαι Ἀχαιῶν, </p>
<p>ἀλλ' ἔχον ὥς τε τάλαντα γυνὴ χερνῆτις ἀληθής, </p>
<p>ἥ τε σταθμὸν ἔχουσα καὶ εἴριον ἀμφὶς ἀνέλκει </p>
<p>ἰσάζουσ', ἵνα παισὶν ἀεικέα μισθὸν ἄρηται:  </p>
<p>ὣς μὲν τῶν ἐπὶ ἶσα μάχη τέτατο πτόλεμός τε, </p>
<p>πρίν γ' ὅτε δὴ Ζεὺς κῦδος ὑπέρτερον Ἕκτορι δῶκε </p>
<p>Πριαμίδῃ, ὃς πρῶτος ἐσήλατο τεῖχος Ἀχαιῶν. </p>
<p>ἤϋσεν δὲ διαπρύσιον Τρώεσσι γεγωνώς: </p>
<p>ὄρνυσθ' ἱππόδαμοι Τρῶες, ῥήγνυσθε δὲ τεῖχος </p>
<p>Ἀργείων καὶ νηυσὶν ἐνίετε θεσπιδαὲς πῦρ. </p>
<p>ὣς φάτ' ἐποτρύνων, οἳ δ' οὔασι πάντες ἄκουον, </p>
<p>ἴθυσαν δ' ἐπὶ τεῖχος ἀολλέες: οἳ μὲν ἔπειτα </p>
<p>κροσσάων ἐπέβαινον ἀκαχμένα δούρατ' ἔχοντες, </p>
<p>Ἕκτωρ δ' ἁρπάξας λᾶαν φέρεν, ὅς ῥα πυλάων </p>
<p>ἑστήκει πρόσθε πρυμνὸς παχύς, αὐτὰρ ὕπερθεν </p>
<p>ὀξὺς ἔην:  τὸν δ' οὔ κε δύ' ἀνέρε δήμου ἀρίστω </p>
<p>ῥηϊδίως ἐπ' ἄμαξαν ἀπ' οὔδεος ὀχλίσσειαν, </p>
<p>οἷοι νῦν βροτοί εἰσ':  ὃ δέ μιν ῥέα πάλλε καὶ οἶος. </p>
<p>τόν οἱ ἐλαφρὸν ἔθηκε Κρόνου πάϊς ἀγκυλομήτεω. </p>
<p>ὡς δ' ὅτε ποιμὴν ῥεῖα φέρει πόκον ἄρσενος οἰὸς </p>
<p>χειρὶ λαβὼν ἑτέρῃ, ὀλίγον τέ μιν ἄχθος ἐπείγει, </p>
<p>ὣς Ἕκτωρ ἰθὺς σανίδων φέρε λᾶαν ἀείρας, </p>
<p>αἵ ῥα πύλας εἴρυντο πύκα στιβαρῶς ἀραρυίας </p>
<p>δικλίδας ὑψηλάς: δοιοὶ δ' ἔντοσθεν ὀχῆες </p>
<p>εἶχον ἐπημοιβοί, μία δὲ κληῒς ἐπαρήρει. </p>
<p>στῆ δὲ μάλ' ἐγγὺς ἰών, καὶ ἐρεισάμενος βάλε μέσσας </p>
<p>εὖ διαβάς, ἵνα μή οἱ ἀφαυρότερον βέλος εἴη, </p>
<p>ῥῆξε δ' ἀπ' ἀμφοτέρους θαιρούς: πέσε δὲ λίθος εἴσω </p>
<p>βριθοσύνῃ, μέγα δ' ἀμφὶ πύλαι μύκον, οὐδ' ἄρ' ὀχῆες </p>
<p>ἐσχεθέτην, σανίδες δὲ διέτμαγεν ἄλλυδις ἄλλη </p>
<p>λᾶος ὑπὸ ῥιπῆς: ὃ δ' ἄρ' ἔσθορε φαίδιμος Ἕκτωρ </p>
<p>νυκτὶ θοῇ ἀτάλαντος ὑπώπια:  λάμπε δὲ χαλκῷ </p>
<p>σμερδαλέῳ, τὸν ἕεστο περὶ χροΐ, δοιὰ δὲ χερσὶ </p>
<p>δοῦρ' ἔχεν:  οὔ κέν τίς μιν ἐρύκακεν ἀντιβολήσας </p>
<p>νόσφι θεῶν ὅτ' ἐσᾶλτο πύλας: πυρὶ δ' ὄσσε δεδήει. </p>
<p>κέκλετο δὲ Τρώεσσιν ἑλιξάμενος καθ' ὅμιλον </p>
<p>τεῖχος ὑπερβαίνειν:  τοὶ δ' ὀτρύνοντι πίθοντο. </p>
<p>αὐτίκα δ' οἳ μὲν τεῖχος ὑπέρβασαν, οἳ δὲ κατ' αὐτὰς </p>
<p>ποιητὰς ἐσέχυντο πύλας: Δαναοὶ δὲ φόβηθεν </p>
<p>νῆας ἀνὰ γλαφυράς, ὅμαδος δ' ἀλίαστος ἐτύχθη. </p></div1>
<div1 lines="837" n="13">
<p>Ζεὺς δ' ἐπεὶ οὖν Τρῶάς τε καὶ Ἕκτορα νηυσὶ πέλασσε, </p>
<p>τοὺς μὲν ἔα παρὰ τῇσι πόνον τ' ἐχέμεν καὶ ὀϊζὺν </p>
<p>νωλεμέως, αὐτὸς δὲ πάλιν τρέπεν ὄσσε φαεινὼ </p>
<p>νόσφιν ἐφ' ἱπποπόλων Θρῃκῶν καθορώμενος αἶαν </p>
<p>Μυσῶν τ' ἀγχεμάχων καὶ ἀγαυῶν ἱππημολγῶν </p>
<p>γλακτοφάγων Ἀβίων τε δικαιοτάτων ἀνθρώπων. </p>
<p>ἐς Τροίην δ' οὐ πάμπαν ἔτι τρέπεν ὄσσε φαεινώ:  </p>
<p>οὐ γὰρ ὅ γ' ἀθανάτων τινα ἔλπετο ὃν κατὰ θυμὸν </p>
<p>ἐλθόντ' ἢ Τρώεσσιν ἀρηξέμεν ἢ Δαναοῖσιν. </p>
<p>οὐδ' ἀλαοσκοπιὴν εἶχε κρείων ἐνοσίχθων:  </p>
<p>καὶ γὰρ ὃ θαυμάζων ἧστο πτόλεμόν τε μάχην τε </p>
<p>ὑψοῦ ἐπ' ἀκροτάτης κορυφῆς Σάμου ὑληέσσης </p>
<p>Θρηϊκίης: ἔνθεν γὰρ ἐφαίνετο πᾶσα μὲν Ἴδη, </p>
<p>φαίνετο δὲ Πριάμοιο πόλις καὶ νῆες Ἀχαιῶν. </p>
<p>ἔνθ' ἄρ' ὅ γ' ἐξ ἁλὸς ἕζετ' ἰών, ἐλέαιρε δ' Ἀχαιοὺς </p>
<p>Τρωσὶν δαμναμένους, Διὶ δὲ κρατερῶς ἐνεμέσσα. </p>
<p>αὐτίκα δ' ἐξ ὄρεος κατεβήσετο παιπαλόεντος </p>
<p>κραιπνὰ ποσὶ προβιβάς: τρέμε δ' οὔρεα μακρὰ καὶ ὕλη </p>
<p>ποσσὶν ὑπ' ἀθανάτοισι Ποσειδάωνος ἰόντος. </p>
<p>τρὶς μὲν ὀρέξατ' ἰών, τὸ δὲ τέτρατον ἵκετο τέκμωρ </p>
<p>Αἰγάς, ἔνθα δέ οἱ κλυτὰ δώματα βένθεσι λίμνης </p>
<p>χρύσεα μαρμαίροντα τετεύχαται ἄφθιτα αἰεί. </p>
<p>ἔνθ' ἐλθὼν ὑπ' ὄχεσφι τιτύσκετο χαλκόποδ' ἵππω </p>
<p>ὠκυπέτα χρυσέῃσιν ἐθείρῃσιν κομόωντε, </p>
<p>χρυσὸν δ' αὐτὸς ἔδυνε περὶ χροΐ, γέντο δ' ἱμάσθλην </p>
<p>χρυσείην εὔτυκτον, ἑοῦ δ' ἐπεβήσετο δίφρου, </p>
<p>βῆ δ' ἐλάαν ἐπὶ κύματ':  ἄταλλε δὲ κήτε' ὑπ' αὐτοῦ </p>
<p>πάντοθεν ἐκ κευθμῶν, οὐδ' ἠγνοίησεν ἄνακτα:  </p>
<p>γηθοσύνῃ δὲ θάλασσα διίστατο:  τοὶ δὲ πέτοντο </p>
<p>ῥίμφα μάλ', οὐδ' ὑπένερθε διαίνετο χάλκεος ἄξων:  </p>
<p>τὸν δ' ἐς Ἀχαιῶν νῆας ἐΰσκαρθμοι φέρον ἵπποι. </p>
<p>ἔστι δέ τι σπέος εὐρὺ βαθείης βένθεσι λίμνης </p>
<p>μεσσηγὺς Τενέδοιο καὶ Ἴμβρου παιπαλοέσσης: </p>
<p>ἔνθ' ἵππους ἔστησε Ποσειδάων ἐνοσίχθων </p>
<p>λύσας ἐξ ὀχέων, παρὰ δ' ἀμβρόσιον βάλεν εἶδαρ </p>
<p>ἔδμεναι:  ἀμφὶ δὲ ποσσὶ πέδας ἔβαλε χρυσείας </p>
<p>ἀρρήκτους ἀλύτους, ὄφρ' ἔμπεδον αὖθι μένοιεν </p>
<p>νοστήσαντα ἄνακτα:  ὃ δ' ἐς στρατὸν ᾤχετ' Ἀχαιῶν. </p>
<p>Τρῶες δὲ φλογὶ ἶσοι ἀολλέες ἠὲ θυέλλῃ </p>
<p>Ἕκτορι Πριαμίδῃ ἄμοτον μεμαῶτες ἕποντο </p>
<p>ἄβρομοι αὐΐαχοι:  ἔλποντο δὲ νῆας Ἀχαιῶν </p>
<p>αἱρήσειν, κτενέειν δὲ παρ' αὐτόθι πάντας ἀρίστους. </p>
<p>ἀλλὰ Ποσειδάων γαιήοχος ἐννοσίγαιος </p>
<p>Ἀργείους ὄτρυνε βαθείης ἐξ ἁλὸς ἐλθὼν </p>
<p>εἰσάμενος Κάλχαντι δέμας καὶ ἀτειρέα φωνήν:  </p>
<p>Αἴαντε πρώτω προσέφη μεμαῶτε καὶ αὐτώ:  </p>
<p>Αἴαντε σφὼ μέν τε σαώσετε λαὸν Ἀχαιῶν </p>
<p>ἀλκῆς μνησαμένω, μὴ δὲ κρυεροῖο φόβοιο. </p>
<p>ἄλλῃ μὲν γὰρ ἔγωγ' οὐ δείδια χεῖρας ἀάπτους </p>
<p>Τρώων, οἳ μέγα τεῖχος ὑπερκατέβησαν ὁμίλῳ:  </p>
<p>ἕξουσιν γὰρ πάντας ἐϋκνήμιδες Ἀχαιοί:  </p>
<p>τῇ δὲ δὴ αἰνότατον περιδείδια μή τι πάθωμεν, </p>
<p>ᾗ ῥ' ὅ γ' ὁ λυσσώδης φλογὶ εἴκελος ἡγεμονεύει </p>
<p>Ἕκτωρ, ὃς Διὸς εὔχετ' ἐρισθενέος πάϊς εἶναι. </p>
<p>σφῶϊν δ' ὧδε θεῶν τις ἐνὶ φρεσὶ ποιήσειεν </p>
<p>αὐτώ θ' ἑστάμεναι κρατερῶς καὶ ἀνωγέμεν ἄλλους: </p>
<p>τώ κε καὶ ἐσσύμενόν περ ἐρωήσαιτ' ἀπὸ νηῶν </p>
<p>ὠκυπόρων, εἰ καί μιν Ὀλύμπιος αὐτὸς ἐγείρει. </p>
<p>ἦ καὶ σκηπανίῳ γαιήοχος ἐννοσίγαιος </p>
<p>ἀμφοτέρω κεκοπὼς πλῆσεν μένεος κρατεροῖο, </p>
<p>γυῖα δ' ἔθηκεν ἐλαφρὰ πόδας καὶ χεῖρας ὕπερθεν. </p>
<p>αὐτὸς δ' ὥς τ' ἴρηξ ὠκύπτερος ὦρτο πέτεσθαι, </p>
<p>ὅς ῥά τ' ἀπ' αἰγίλιπος πέτρης περιμήκεος ἀρθεὶς </p>
<p>ὁρμήσῃ πεδίοιο διώκειν ὄρνεον ἄλλο, </p>
<p>ὣς ἀπὸ τῶν ἤϊξε Ποσειδάων ἐνοσίχθων. </p>
<p>τοῖιν δ' ἔγνω πρόσθεν Ὀϊλῆος ταχὺς Αἴας, </p>
<p>αἶψα δ' ἄρ' Αἴαντα προσέφη Τελαμώνιον υἱόν:  </p>
<p>Αἶαν ἐπεί τις νῶϊ θεῶν οἳ Ὄλυμπον ἔχουσι </p>
<p>μάντεϊ εἰδόμενος κέλεται παρὰ νηυσὶ μάχεσθαι, </p>
<p>οὐδ' ὅ γε Κάλχας ἐστὶ θεοπρόπος οἰωνιστής: </p>
<p>ἴχνια γὰρ μετόπισθε ποδῶν ἠδὲ κνημάων </p>
<p>ῥεῖ' ἔγνων ἀπιόντος: ἀρίγνωτοι δὲ θεοί περ:  </p>
<p>καὶ δ' ἐμοὶ αὐτῷ θυμὸς ἐνὶ στήθεσσι φίλοισι </p>
<p>μᾶλλον ἐφορμᾶται πολεμίζειν ἠδὲ μάχεσθαι, </p>
<p>μαιμώωσι δ' ἔνερθε πόδες καὶ χεῖρες ὕπερθε. </p>
<p>τὸν δ' ἀπαμειβόμενος προσέφη Τελαμώνιος Αἴας: </p>
<p>οὕτω νῦν καὶ ἐμοὶ περὶ δούρατι χεῖρες ἄαπτοι </p>
<p>μαιμῶσιν, καί μοι μένος ὤρορε, νέρθε δὲ ποσσὶν </p>
<p>ἔσσυμαι ἀμφοτέροισι:  μενοινώω δὲ καὶ οἶος </p>
<p>Ἕκτορι Πριαμίδῃ ἄμοτον μεμαῶτι μάχεσθαι. </p>
<p>ὣς οἳ μὲν τοιαῦτα πρὸς ἀλλήλους ἀγόρευον </p>
<p>χάρμῃ γηθόσυνοι, τήν σφιν θεὸς ἔμβαλε θυμῷ:  </p>
<p>τόφρα δὲ τοὺς ὄπιθεν γαιήοχος ὦρσεν Ἀχαιούς, </p>
<p>οἳ παρὰ νηυσὶ θοῇσιν ἀνέψυχον φίλον ἦτορ. </p>
<p>τῶν ῥ' ἅμα τ' ἀργαλέῳ καμάτῳ φίλα γυῖα λέλυντο, </p>
<p>καί σφιν ἄχος κατὰ θυμὸν ἐγίγνετο δερκομένοισι </p>
<p>Τρῶας, τοὶ μέγα τεῖχος ὑπερκατέβησαν ὁμίλῳ. </p>
<p>τοὺς οἵ γ' εἰσορόωντες ὑπ' ὀφρύσι δάκρυα λεῖβον:  </p>
<p>οὐ γὰρ ἔφαν φεύξεσθαι ὑπ' ἐκ κακοῦ:  ἀλλ' ἐνοσίχθων </p>
<p>ῥεῖα μετεισάμενος κρατερὰς ὄτρυνε φάλαγγας. </p>
<p>Τεῦκρον ἔπι πρῶτον καὶ Λήϊτον ἦλθε κελεύων </p>
<p>Πηνέλεών θ' ἥρωα Θόαντά τε Δηΐπυρόν τε </p>
<p>Μηριόνην τε καὶ Ἀντίλοχον μήστωρας ἀϋτῆς: </p>
<p>τοὺς ὅ γ' ἐποτρύνων ἔπεα πτερόεντα προσηύδα:  </p>
<p>αἰδὼς Ἀργεῖοι, κοῦροι νέοι:  ὔμμιν ἔγωγε </p>
<p>μαρναμένοισι πέποιθα σαωσέμεναι νέας ἁμάς: </p>
<p>εἰ δ' ὑμεῖς πολέμοιο μεθήσετε λευγαλέοιο, </p>
<p>νῦν δὴ εἴδεται ἦμαρ ὑπὸ Τρώεσσι δαμῆναι. </p>
<p>ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι </p>
<p>δεινόν, ὃ οὔ ποτ' ἔγωγε τελευτήσεσθαι ἔφασκον, </p>
<p>Τρῶας ἐφ' ἡμετέρας ἰέναι νέας, οἳ τὸ πάρος περ </p>
<p>φυζακινῇς ἐλάφοισιν ἐοίκεσαν, αἵ τε καθ' ὕλην </p>
<p>θώων παρδαλίων τε λύκων τ' ἤϊα πέλονται </p>
<p>αὔτως ἠλάσκουσαι ἀνάλκιδες, οὐδ' ἔπι χάρμη:  </p>
<p>ὣς Τρῶες τὸ πρίν γε μένος καὶ χεῖρας Ἀχαιῶν </p>
<p>μίμνειν οὐκ ἐθέλεσκον ἐναντίον, οὐδ' ἠβαιόν:  </p>
<p>νῦν δὲ ἑκὰς πόλιος κοίλῃς ἐπὶ νηυσὶ μάχονται </p>
<p>ἡγεμόνος κακότητι μεθημοσύνῃσί τε λαῶν, </p>
<p>οἳ κείνῳ ἐρίσαντες ἀμυνέμεν οὐκ ἐθέλουσι </p>
<p>νηῶν ὠκυπόρων, ἀλλὰ κτείνονται ἀν' αὐτάς. </p>
<p>ἀλλ' εἰ δὴ καὶ πάμπαν ἐτήτυμον αἴτιός ἐστιν </p>
<p>ἥρως Ἀτρεΐδης εὐρὺ κρείων Ἀγαμέμνων </p>
<p>οὕνεκ' ἀπητίμησε ποδώκεα Πηλεΐωνα, </p>
<p>ἡμέας γ' οὔ πως ἔστι μεθιέμεναι πολέμοιο. </p>
<p>ἀλλ' ἀκεώμεθα θᾶσσον:  ἀκεσταί τοι φρένες ἐσθλῶν. </p>
<p>ὑμεῖς δ' οὐκ ἔτι καλὰ μεθίετε θούριδος ἀλκῆς </p>
<p>πάντες ἄριστοι ἐόντες ἀνὰ στρατόν. οὐδ' ἂν ἔγωγε </p>
<p>ἀνδρὶ μαχεσσαίμην ὅς τις πολέμοιο μεθείη </p>
<p>λυγρὸς ἐών:  ὑμῖν δὲ νεμεσσῶμαι περὶ κῆρι. </p>
<p>ὦ πέπονες τάχα δή τι κακὸν ποιήσετε μεῖζον </p>
<p>τῇδε μεθημοσύνῃ:  ἀλλ' ἐν φρεσὶ θέσθε ἕκαστος </p>
<p>αἰδῶ καὶ νέμεσιν:  δὴ γὰρ μέγα νεῖκος ὄρωρεν. </p>
<p>Ἕκτωρ δὴ παρὰ νηυσὶ βοὴν ἀγαθὸς πολεμίζει </p>
<p>καρτερός, ἔρρηξεν δὲ πύλας καὶ μακρὸν ὀχῆα. </p>
<p>ὥς ῥα κελευτιόων γαιήοχος ὦρσεν Ἀχαιούς. </p>
<p>ἀμφὶ δ' ἄρ' Αἴαντας δοιοὺς ἵσταντο φάλαγγες </p>
<p>καρτεραί, ἃς οὔτ' ἄν κεν Ἄρης ὀνόσαιτο μετελθὼν </p>
<p>οὔτε κ' Ἀθηναίη λαοσσόος: οἳ γὰρ ἄριστοι </p>
<p>κρινθέντες Τρῶάς τε καὶ Ἕκτορα δῖον ἔμιμνον, </p>
<p>φράξαντες δόρυ δουρί, σάκος σάκεϊ προθελύμνῳ:  </p>
<p>ἀσπὶς ἄρ' ἀσπίδ' ἔρειδε, κόρυς κόρυν, ἀνέρα δ' ἀνήρ:  </p>
<p>ψαῦον δ' ἱππόκομοι κόρυθες λαμπροῖσι φάλοισι </p>
<p>νευόντων, ὡς πυκνοὶ ἐφέστασαν ἀλλήλοισιν:  </p>
<p>ἔγχεα δ' ἐπτύσσοντο θρασειάων ἀπὸ χειρῶν </p>
<p>σειόμεν':  οἳ δ' ἰθὺς φρόνεον, μέμασαν δὲ μάχεσθαι. </p>
<p>Τρῶες δὲ προὔτυψαν ἀολλέες, ἦρχε δ' ἄρ' Ἕκτωρ </p>
<p>ἀντικρὺ μεμαώς, ὀλοοίτροχος ὣς ἀπὸ πέτρης, </p>
<p>ὅν τε κατὰ στεφάνης ποταμὸς χειμάρροος ὤσῃ </p>
<p>ῥήξας ἀσπέτῳ ὄμβρῳ ἀναιδέος ἔχματα πέτρης: </p>
<p>ὕψι δ' ἀναθρῴσκων πέτεται, κτυπέει δέ θ' ὑπ' αὐτοῦ </p>
<p>ὕλη:  ὃ δ' ἀσφαλέως θέει ἔμπεδον, εἷος ἵκηται </p>
<p>ἰσόπεδον, τότε δ' οὔ τι κυλίνδεται ἐσσύμενός περ:  </p>
<p>ὣς Ἕκτωρ εἷος μὲν ἀπείλει μέχρι θαλάσσης </p>
<p>ῥέα διελεύσεσθαι κλισίας καὶ νῆας Ἀχαιῶν </p>
<p>κτείνων:  ἀλλ' ὅτε δὴ πυκινῇς ἐνέκυρσε φάλαγξι </p>
<p>στῆ ῥα μάλ' ἐγχριμφθείς: οἳ δ' ἀντίοι υἷες Ἀχαιῶν </p>
<p>νύσσοντες ξίφεσίν τε καὶ ἔγχεσιν ἀμφιγύοισιν </p>
<p>ὦσαν ἀπὸ σφείων:  ὃ δὲ χασσάμενος πελεμίχθη. </p>
<p>ἤϋσεν δὲ διαπρύσιον Τρώεσσι γεγωνώς: </p>
<p>Τρῶες καὶ Λύκιοι καὶ Δάρδανοι ἀγχιμαχηταὶ </p>
<p>παρμένετ':  οὔ τοι δηρὸν ἐμὲ σχήσουσιν Ἀχαιοὶ </p>
<p>καὶ μάλα πυργηδὸν σφέας αὐτοὺς ἀρτύναντες, </p>
<p>ἀλλ' ὀΐω χάσσονται ὑπ' ἔγχεος, εἰ ἐτεόν με </p>
<p>ὦρσε θεῶν ὤριστος, ἐρίγδουπος πόσις Ἥρης. </p>
<p>ὣς εἰπὼν ὄτρυνε μένος καὶ θυμὸν ἑκάστου. </p>
<p>Δηΐφοβος δ' ἐν τοῖσι μέγα φρονέων ἐβεβήκει </p>
<p>Πριαμίδης, πρόσθεν δ' ἔχεν ἀσπίδα πάντοσ' ἐΐσην </p>
<p>κοῦφα ποσὶ προβιβὰς καὶ ὑπασπίδια προποδίζων. </p>
<p>Μηριόνης δ' αὐτοῖο τιτύσκετο δουρὶ φαεινῷ </p>
<p>καὶ βάλεν, οὐδ' ἀφάμαρτε, κατ' ἀσπίδα πάντοσ' ἐΐσην </p>
<p>ταυρείην:  τῆς δ' οὔ τι διήλασεν, ἀλλὰ πολὺ πρὶν </p>
<p>ἐν καυλῷ ἐάγη δολιχὸν δόρυ:  Δηΐφοβος δὲ </p>
<p>ἀσπίδα ταυρείην σχέθ' ἀπὸ ἕο, δεῖσε δὲ θυμῷ </p>
<p>ἔγχος Μηριόναο δαΐφρονος: αὐτὰρ ὅ γ' ἥρως </p>
<p>ἂψ ἑτάρων εἰς ἔθνος ἐχάζετο, χώσατο δ' αἰνῶς </p>
<p>ἀμφότερον, νίκης τε καὶ ἔγχεος ὃ ξυνέαξε. </p>
<p>βῆ δ' ἰέναι παρά τε κλισίας καὶ νῆας Ἀχαιῶν </p>
<p>οἰσόμενος δόρυ μακρόν, ὅ οἱ κλισίηφι λέλειπτο. </p>
<p>οἳ δ' ἄλλοι μάρναντο, βοὴ δ' ἄσβεστος ὀρώρει. </p>
<p>Τεῦκρος δὲ πρῶτος Τελαμώνιος ἄνδρα κατέκτα </p>
<p>Ἴμβριον αἰχμητὴν πολυΐππου Μέντορος υἱόν:  </p>
<p>ναῖε δὲ Πήδαιον πρὶν ἐλθεῖν υἷας Ἀχαιῶν, </p>
<p>κούρην δὲ Πριάμοιο νόθην ἔχε, Μηδεσικάστην:  </p>
<p>αὐτὰρ ἐπεὶ Δαναῶν νέες ἤλυθον ἀμφιέλισσαι, </p>
<p>ἂψ ἐς Ἴλιον ἦλθε, μετέπρεπε δὲ Τρώεσσι, </p>
<p>ναῖε δὲ πὰρ Πριάμῳ:  ὃ δέ μιν τίεν ἶσα τέκεσσι. </p>
<p>τόν ῥ' υἱὸς Τελαμῶνος ὑπ' οὔατος ἔγχεϊ μακρῷ </p>
<p>νύξ', ἐκ δ' ἔσπασεν ἔγχος: ὃ δ' αὖτ' ἔπεσεν μελίη ὣς </p>
<p>ἥ τ' ὄρεος κορυφῇ ἕκαθεν περιφαινομένοιο </p>
<p>χαλκῷ ταμνομένη τέρενα χθονὶ φύλλα πελάσσῃ:  </p>
<p>ὣς πέσεν, ἀμφὶ δέ οἱ βράχε τεύχεα ποικίλα χαλκῷ. </p>
<p>Τεῦκρος δ' ὁρμήθη μεμαὼς ἀπὸ τεύχεα δῦσαι:  </p>
<p>Ἕκτωρ δ' ὁρμηθέντος ἀκόντισε δουρὶ φαεινῷ. </p>
<p>ἀλλ' ὃ μὲν ἄντα ἰδὼν ἠλεύατο χάλκεον ἔγχος </p>
<p>τυτθόν:  ὃ δ' Ἀμφίμαχον Κτεάτου υἷ' Ἀκτορίωνος </p>
<p>νισόμενον πόλεμον δὲ κατὰ στῆθος βάλε δουρί:  </p>
<p>δούπησεν δὲ πεσών, ἀράβησε δὲ τεύχε' ἐπ' αὐτῷ. </p>
<p>Ἕκτωρ δ' ὁρμήθη κόρυθα κροτάφοις ἀραρυῖαν </p>
<p>κρατὸς ἀφαρπάξαι μεγαλήτορος Ἀμφιμάχοιο:  </p>
<p>Αἴας δ' ὁρμηθέντος ὀρέξατο δουρὶ φαεινῷ </p>
<p>Ἕκτορος: ἀλλ' οὔ πῃ χροὸς εἴσατο, πᾶς δ' ἄρα χαλκῷ </p>
<p>σμερδαλέῳ κεκάλυφθ':  ὃ δ' ἄρ' ἀσπίδος ὀμφαλὸν οὖτα, </p>
<p>ὦσε δέ μιν σθένεϊ μεγάλῳ:  ὃ δὲ χάσσατ' ὀπίσσω </p>
<p>νεκρῶν ἀμφοτέρων, τοὺς δ' ἐξείρυσσαν Ἀχαιοί. </p>
<p>Ἀμφίμαχον μὲν ἄρα Στιχίος δῖός τε Μενεσθεὺς </p>
<p>ἀρχοὶ Ἀθηναίων κόμισαν μετὰ λαὸν Ἀχαιῶν:  </p>
<p>Ἴμβριον αὖτ' Αἴαντε μεμαότε θούριδος ἀλκῆς </p>
<p>ὥς τε δύ' αἶγα λέοντε κυνῶν ὕπο καρχαροδόντων </p>
<p>ἁρπάξαντε φέρητον ἀνὰ ῥωπήϊα πυκνὰ </p>
<p>ὑψοῦ ὑπὲρ γαίης μετὰ γαμφηλῇσιν ἔχοντε, </p>
<p>ὥς ῥα τὸν ὑψοῦ ἔχοντε δύω Αἴαντε κορυστὰ </p>
<p>τεύχεα συλήτην:  κεφαλὴν δ' ἁπαλῆς ἀπὸ δειρῆς </p>
<p>κόψεν Ὀϊλιάδης κεχολωμένος Ἀμφιμάχοιο, </p>
<p>ἧκε δέ μιν σφαιρηδὸν ἑλιξάμενος δι' ὁμίλου:  </p>
<p>Ἕκτορι δὲ προπάροιθε ποδῶν πέσεν ἐν κονίῃσι. </p>
<p>καὶ τότε δὴ περὶ κῆρι Ποσειδάων ἐχολώθη </p>
<p>υἱωνοῖο πεσόντος ἐν αἰνῇ δηϊοτῆτι, </p>
<p>βῆ δ' ἰέναι παρά τε κλισίας καὶ νῆας Ἀχαιῶν </p>
<p>ὀτρυνέων Δαναούς, Τρώεσσι δὲ κήδεα τεῦχεν. </p>
<p>Ἰδομενεὺς δ' ἄρα οἱ δουρικλυτὸς ἀντεβόλησεν </p>
<p>ἐρχόμενος παρ' ἑταίρου, ὅ οἱ νέον ἐκ πολέμοιο </p>
<p>ἦλθε κατ' ἰγνύην βεβλημένος ὀξέϊ χαλκῷ. </p>
<p>τὸν μὲν ἑταῖροι ἔνεικαν, ὃ δ' ἰητροῖς ἐπιτείλας </p>
<p>ἤϊεν ἐς κλισίην:  ἔτι γὰρ πολέμοιο μενοίνα </p>
<p>ἀντιάαν:  τὸν δὲ προσέφη κρείων ἐνοσίχθων </p>
<p>εἰσάμενος φθογγὴν Ἀνδραίμονος υἷϊ Θόαντι </p>
<p>ὃς πάσῃ Πλευρῶνι καὶ αἰπεινῇ Καλυδῶνι </p>
<p>Αἰτωλοῖσιν ἄνασσε, θεὸς δ' ὣς τίετο δήμῳ:  </p>
<p>Ἰδομενεῦ Κρητῶν βουληφόρε ποῦ τοι ἀπειλαὶ </p>
<p>οἴχονται, τὰς Τρωσὶν ἀπείλεον υἷες Ἀχαιῶν; </p>
<p>τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:  </p>
<p>ὦ Θόαν οὔ τις ἀνὴρ νῦν γ' αἴτιος, ὅσσον ἔγωγε </p>
<p>γιγνώσκω:  πάντες γὰρ ἐπιστάμεθα πτολεμίζειν. </p>
<p>οὔτέ τινα δέος ἴσχει ἀκήριον οὔτέ τις ὄκνῳ </p>
<p>εἴκων ἀνδύεται πόλεμον κακόν:  ἀλλά που οὕτω </p>
<p>μέλλει δὴ φίλον εἶναι ὑπερμενέϊ Κρονίωνι </p>
<p>νωνύμνους ἀπολέσθαι ἀπ' Ἄργεος ἐνθάδ' Ἀχαιούς. </p>
<p>ἀλλὰ Θόαν, καὶ γὰρ τὸ πάρος μενεδήϊος ἦσθα, </p>
<p>ὀτρύνεις δὲ καὶ ἄλλον ὅθι μεθιέντα ἴδηαι:  </p>
<p>τὼ νῦν μήτ' ἀπόληγε κέλευέ τε φωτὶ ἑκάστῳ. </p>
<p>τὸν δ' ἠμείβετ' ἔπειτα Ποσειδάων ἐνοσίχθων:  </p>
<p>Ἰδομενεῦ μὴ κεῖνος ἀνὴρ ἔτι νοστήσειεν </p>
<p>ἐκ Τροίης, ἀλλ' αὖθι κυνῶν μέλπηθρα γένοιτο, </p>
<p>ὅς τις ἐπ' ἤματι τῷδε ἑκὼν μεθίῃσι μάχεσθαι. </p>
<p>ἀλλ' ἄγε τεύχεα δεῦρο λαβὼν ἴθι:  ταῦτα δ' ἅμα χρὴ </p>
<p>σπεύδειν, αἴ κ' ὄφελός τι γενώμεθα καὶ δύ' ἐόντε. </p>
<p>συμφερτὴ δ' ἀρετὴ πέλει ἀνδρῶν καὶ μάλα λυγρῶν, </p>
<p>νῶϊ δὲ καί κ' ἀγαθοῖσιν ἐπισταίμεσθα μάχεσθαι. </p>
<p>ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν:  </p>
<p>Ἰδομενεὺς δ' ὅτε δὴ κλισίην εὔτυκτον ἵκανε </p>
<p>δύσετο τεύχεα καλὰ περὶ χροΐ, γέντο δὲ δοῦρε, </p>
<p>βῆ δ' ἴμεν ἀστεροπῇ ἐναλίγκιος, ἥν τε Κρονίων </p>
<p>χειρὶ λαβὼν ἐτίναξεν ἀπ' αἰγλήεντος Ὀλύμπου </p>
<p>δεικνὺς σῆμα βροτοῖσιν:  ἀρίζηλοι δέ οἱ αὐγαί:  </p>
<p>ὣς τοῦ χαλκὸς ἔλαμπε περὶ στήθεσσι θέοντος. </p>
<p>Μηριόνης δ' ἄρα οἱ θεράπων ἐῢς ἀντεβόλησεν </p>
<p>ἐγγὺς ἔτι κλισίης: μετὰ γὰρ δόρυ χάλκεον ᾔει </p>
<p>οἰσόμενος: τὸν δὲ προσέφη σθένος Ἰδομενῆος: </p>
<p>Μηριόνη Μόλου υἱὲ πόδας ταχὺ φίλταθ' ἑταίρων </p>
<p>τίπτ' ἦλθες πόλεμόν τε λιπὼν καὶ δηϊοτῆτα; </p>
<p>ἠέ τι βέβληαι, βέλεος δέ σε τείρει ἀκωκή, </p>
<p>ἦέ τευ ἀγγελίης μετ' ἔμ' ἤλυθες; οὐδέ τοι αὐτὸς </p>
<p>ἧσθαι ἐνὶ κλισίῃσι λιλαίομαι, ἀλλὰ μάχεσθαι. </p>
<p>τὸν δ' αὖ Μηριόνης πεπνυμένος ἀντίον ηὔδα:  </p>
<p>Ἰδομενεῦ, Κρητῶν βουληφόρε χαλκοχιτώνων, </p>
<p>ἔρχομαι εἴ τί τοι ἔγχος ἐνὶ κλισίῃσι λέλειπται </p>
<p>οἰσόμενος: τό νυ γὰρ κατεάξαμεν ὃ πρὶν ἔχεσκον </p>
<p>ἀσπίδα Δηϊφόβοιο βαλὼν ὑπερηνορέοντος. </p>
<p>τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:  </p>
<p>δούρατα δ' αἴ κ' ἐθέλῃσθα καὶ ἓν καὶ εἴκοσι δήεις </p>
<p>ἑσταότ' ἐν κλισίῃ πρὸς ἐνώπια παμφανόωντα </p>
<p>Τρώϊα, τὰ κταμένων ἀποαίνυμαι:  οὐ γὰρ ὀΐω </p>
<p>ἀνδρῶν δυσμενέων ἑκὰς ἱστάμενος πολεμίζειν. </p>
<p>τώ μοι δούρατά τ' ἔστι καὶ ἀσπίδες ὀμφαλόεσσαι </p>
<p>καὶ κόρυθες καὶ θώρηκες λαμπρὸν γανόωντες. </p>
<p>τὸν δ' αὖ Μηριόνης πεπνυμένος ἀντίον ηὔδα:  </p>
<p>καί τοι ἐμοὶ παρά τε κλισίῃ καὶ νηῒ μελαίνῃ </p>
<p>πόλλ' ἔναρα Τρώων:  ἀλλ' οὐ σχεδόν ἐστιν ἑλέσθαι. </p>
<p>οὐδὲ γὰρ οὐδ' ἐμέ φημι λελασμένον ἔμμεναι ἀλκῆς, </p>
<p>ἀλλὰ μετὰ πρώτοισι μάχην ἀνὰ κυδιάνειραν </p>
<p>ἵσταμαι, ὁππότε νεῖκος ὀρώρηται πολέμοιο. </p>
<p>ἄλλόν πού τινα μᾶλλον Ἀχαιῶν χαλκοχιτώνων </p>
<p>λήθω μαρνάμενος, σὲ δὲ ἴδμεναι αὐτὸν ὀΐω. </p>
<p>τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:  </p>
<p>οἶδ' ἀρετὴν οἷός ἐσσι:  τί σε χρὴ ταῦτα λέγεσθαι; </p>
<p>εἰ γὰρ νῦν παρὰ νηυσὶ λεγοίμεθα πάντες ἄριστοι </p>
<p>ἐς λόχον, ἔνθα μάλιστ' ἀρετὴ διαείδεται ἀνδρῶν, </p>
<p>ἔνθ' ὅ τε δειλὸς ἀνὴρ ὅς τ' ἄλκιμος ἐξεφαάνθη:  </p>
<p>τοῦ μὲν γάρ τε κακοῦ τρέπεται χρὼς ἄλλυδις ἄλλῃ, </p>
<p>οὐδέ οἱ ἀτρέμας ἧσθαι ἐρητύετ' ἐν φρεσὶ θυμός, </p>
<p>ἀλλὰ μετοκλάζει καὶ ἐπ' ἀμφοτέρους πόδας ἵζει, </p>
<p>ἐν δέ τέ οἱ κραδίη μεγάλα στέρνοισι πατάσσει </p>
<p>κῆρας ὀϊομένῳ, πάταγος δέ τε γίγνετ' ὀδόντων:  </p>
<p>τοῦ δ' ἀγαθοῦ οὔτ' ἂρ τρέπεται χρὼς οὔτέ τι λίην </p>
<p>ταρβεῖ, ἐπειδὰν πρῶτον ἐσίζηται λόχον ἀνδρῶν, </p>
<p>ἀρᾶται δὲ τάχιστα μιγήμεναι ἐν δαῒ λυγρῇ:  </p>
<p>οὐδέ κεν ἔνθα τεόν γε μένος καὶ χεῖρας ὄνοιτο. </p>
<p>εἴ περ γάρ κε βλεῖο πονεύμενος ἠὲ τυπείης </p>
<p>οὐκ ἂν ἐν αὐχέν' ὄπισθε πέσοι βέλος οὐδ' ἐνὶ νώτῳ, </p>
<p>ἀλλά κεν ἢ στέρνων ἢ νηδύος ἀντιάσειε </p>
<p>πρόσσω ἱεμένοιο μετὰ προμάχων ὀαριστύν. </p>
<p>ἀλλ' ἄγε μηκέτι ταῦτα λεγώμεθα νηπύτιοι ὣς </p>
<p>ἑσταότες, μή πού τις ὑπερφιάλως νεμεσήσῃ:  </p>
<p>ἀλλὰ σύ γε κλισίην δὲ κιὼν ἕλευ ὄβριμον ἔγχος. </p>
<p>ὣς φάτο, Μηριόνης δὲ θοῷ ἀτάλαντος Ἄρηϊ </p>
<p>καρπαλίμως κλισίηθεν ἀνείλετο χάλκεον ἔγχος, </p>
<p>βῆ δὲ μετ' Ἰδομενῆα μέγα πτολέμοιο μεμηλώς. </p>
<p>οἷος δὲ βροτολοιγὸς Ἄρης πόλεμον δὲ μέτεισι, </p>
<p>τῷ δὲ Φόβος φίλος υἱὸς ἅμα κρατερὸς καὶ ἀταρβὴς </p>
<p>ἕσπετο, ὅς τ' ἐφόβησε ταλάφρονά περ πολεμιστήν:  </p>
<p>τὼ μὲν ἄρ' ἐκ Θρῄκης Ἐφύρους μέτα θωρήσσεσθον, </p>
<p>ἠὲ μετὰ Φλεγύας μεγαλήτορας: οὐδ' ἄρα τώ γε </p>
<p>ἔκλυον ἀμφοτέρων, ἑτέροισι δὲ κῦδος ἔδωκαν:  </p>
<p>τοῖοι Μηριόνης τε καὶ Ἰδομενεὺς ἀγοὶ ἀνδρῶν </p>
<p>ἤϊσαν ἐς πόλεμον κεκορυθμένοι αἴθοπι χαλκῷ. </p>
<p>τὸν καὶ Μηριόνης πρότερος πρὸς μῦθον ἔειπε:  </p>
<p>Δευκαλίδη πῇ τὰρ μέμονας καταδῦναι ὅμιλον; </p>
<p>ἢ ἐπὶ δεξιόφιν παντὸς στρατοῦ, ἦ ἀνὰ μέσσους, </p>
<p>ἦ ἐπ' ἀριστερόφιν; ἐπεὶ οὔ ποθι ἔλπομαι οὕτω </p>
<p>δεύεσθαι πολέμοιο κάρη κομόωντας Ἀχαιούς. </p>
<p>τὸν δ' αὖτ' Ἰδομενεὺς Κρητῶν ἀγὸς ἀντίον ηὔδα:  </p>
<p>νηυσὶ μὲν ἐν μέσσῃσιν ἀμύνειν εἰσὶ καὶ ἄλλοι </p>
<p>Αἴαντές τε δύω Τεῦκρός θ', ὃς ἄριστος Ἀχαιῶν </p>
<p>τοξοσύνῃ, ἀγαθὸς δὲ καὶ ἐν σταδίῃ ὑσμίνῃ:  </p>
<p>οἵ μιν ἅδην ἐλόωσι καὶ ἐσσύμενον πολέμοιο </p>
<p>Ἕκτορα Πριαμίδην, καὶ εἰ μάλα καρτερός ἐστιν. </p>
<p>αἰπύ οἱ ἐσσεῖται μάλα περ μεμαῶτι μάχεσθαι </p>
<p>κείνων νικήσαντι μένος καὶ χεῖρας ἀάπτους </p>
<p>νῆας ἐνιπρῆσαι, ὅτε μὴ αὐτός γε Κρονίων </p>
<p>ἐμβάλοι αἰθόμενον δαλὸν νήεσσι θοῇσιν. </p>
<p>ἀνδρὶ δέ κ' οὐκ εἴξειε μέγας Τελαμώνιος Αἴας, </p>
<p>ὃς θνητός τ' εἴη καὶ ἔδοι Δημήτερος ἀκτὴν </p>
<p>χαλκῷ τε ῥηκτὸς μεγάλοισί τε χερμαδίοισιν. </p>
<p>οὐδ' ἂν Ἀχιλλῆϊ ῥηξήνορι χωρήσειεν </p>
<p>ἔν γ' αὐτοσταδίῃ:  ποσὶ δ' οὔ πως ἔστιν ἐρίζειν. </p>
<p>νῶϊν δ' ὧδ' ἐπ' ἀριστέρ' ἔχε στρατοῦ, ὄφρα τάχιστα </p>
<p>εἴδομεν ἠέ τῳ εὖχος ὀρέξομεν, ἦέ τις ἡμῖν. </p>
<p>ὣς φάτο, Μηριόνης δὲ θοῷ ἀτάλαντος Ἄρηϊ </p>
<p>ἦρχ' ἴμεν, ὄφρ' ἀφίκοντο κατὰ στρατὸν ᾗ μιν ἀνώγει, </p>
<p>οἳ δ' ὡς Ἰδομενῆα ἴδον φλογὶ εἴκελον ἀλκὴν </p>
<p>αὐτὸν καὶ θεράποντα σὺν ἔντεσι δαιδαλέοισι, </p>
<p>κεκλόμενοι καθ' ὅμιλον ἐπ' αὐτῷ πάντες ἔβησαν:  </p>
<p>τῶν δ' ὁμὸν ἵστατο νεῖκος ἐπὶ πρυμνῇσι νέεσσιν. </p>
<p>ὡς δ' ὅθ' ὑπὸ λιγέων ἀνέμων σπέρχωσιν ἄελλαι </p>
<p>ἤματι τῷ ὅτε τε πλείστη κόνις ἀμφὶ κελεύθους, </p>
<p>οἵ τ' ἄμυδις κονίης μεγάλην ἱστᾶσιν ὀμίχλην, </p>
<p>ὣς ἄρα τῶν ὁμόσ' ἦλθε μάχη, μέμασαν δ' ἐνὶ θυμῷ </p>
<p>ἀλλήλους καθ' ὅμιλον ἐναιρέμεν ὀξέϊ χαλκῷ. </p>
<p>ἔφριξεν δὲ μάχη φθισίμβροτος ἐγχείῃσι </p>
<p>μακρῇς, ἃς εἶχον ταμεσίχροας: ὄσσε δ' ἄμερδεν </p>
<p>αὐγὴ χαλκείη κορύθων ἄπο λαμπομενάων </p>
<p>θωρήκων τε νεοσμήκτων σακέων τε φαεινῶν </p>
<p>ἐρχομένων ἄμυδις: μάλα κεν θρασυκάρδιος εἴη </p>
<p>ὃς τότε γηθήσειεν ἰδὼν πόνον οὐδ' ἀκάχοιτο. </p>
<p>τὼ δ' ἀμφὶς φρονέοντε δύω Κρόνου υἷε κραταιὼ </p>
<p>ἀνδράσιν ἡρώεσσιν ἐτεύχετον ἄλγεα λυγρά. </p>
<p>Ζεὺς μέν ῥα Τρώεσσι καὶ Ἕκτορι βούλετο νίκην </p>
<p>κυδαίνων Ἀχιλῆα πόδας ταχύν:  οὐδέ τι πάμπαν </p>
<p>ἤθελε λαὸν ὀλέσθαι Ἀχαιϊκὸν Ἰλιόθι πρό, </p>
<p>ἀλλὰ Θέτιν κύδαινε καὶ υἱέα καρτερόθυμον. </p>
<p>Ἀργείους δὲ Ποσειδάων ὀρόθυνε μετελθὼν </p>
<p>λάθρῃ ὑπεξαναδὺς πολιῆς ἁλός: ἤχθετο γάρ ῥα </p>
<p>Τρωσὶν δαμναμένους, Διὶ δὲ κρατερῶς ἐνεμέσσα. </p>
<p>ἦ μὰν ἀμφοτέροισιν ὁμὸν γένος ἠδ' ἴα πάτρη, </p>
<p>ἀλλὰ Ζεὺς πρότερος γεγόνει καὶ πλείονα ᾔδη. </p>
<p>τώ ῥα καὶ ἀμφαδίην μὲν ἀλεξέμεναι ἀλέεινε, </p>
<p>λάθρῃ δ' αἰὲν ἔγειρε κατὰ στρατὸν ἀνδρὶ ἐοικώς. </p>
<p>τοὶ δ' ἔριδος κρατερῆς καὶ ὁμοιΐου πτολέμοιο </p>
<p>πεῖραρ ἐπαλλάξαντες ἐπ' ἀμφοτέροισι τάνυσσαν </p>
<p>ἄρρηκτόν τ' ἄλυτόν τε, τὸ πολλῶν γούνατ' ἔλυσεν. </p>
<p>ἔνθα μεσαιπόλιός περ ἐὼν Δαναοῖσι κελεύσας </p>
<p>Ἰδομενεὺς Τρώεσσι μετάλμενος ἐν φόβον ὦρσε. </p>
<p>πέφνε γὰρ Ὀθρυονῆα Καβησόθεν ἔνδον ἐόντα, </p>
<p>ὅς ῥα νέον πολέμοιο μετὰ κλέος εἰληλούθει, </p>
<p>ᾔτεε δὲ Πριάμοιο θυγατρῶν εἶδος ἀρίστην </p>
<p>Κασσάνδρην ἀνάεδνον, ὑπέσχετο δὲ μέγα ἔργον, </p>
<p>ἐκ Τροίης ἀέκοντας ἀπωσέμεν υἷας Ἀχαιῶν. </p>
<p>τῷ δ' ὁ γέρων Πρίαμος ὑπό τ' ἔσχετο καὶ κατένευσε </p>
<p>δωσέμεναι:  ὃ δὲ μάρναθ' ὑποσχεσίῃσι πιθήσας. </p>
<p>Ἰδομενεὺς δ' αὐτοῖο τιτύσκετο δουρὶ φαεινῷ, </p>
<p>καὶ βάλεν ὕψι βιβάντα τυχών:  οὐδ' ἤρκεσε θώρηξ </p>
<p>χάλκεος, ὃν φορέεσκε, μέσῃ δ' ἐν γαστέρι πῆξε. </p>
<p>δούπησεν δὲ πεσών:  ὃ δ' ἐπεύξατο φώνησέν τε:  </p>
<p>Ὀθρυονεῦ περὶ δή σε βροτῶν αἰνίζομ' ἁπάντων </p>
<p>εἰ ἐτεὸν δὴ πάντα τελευτήσεις ὅσ' ὑπέστης </p>
<p>Δαρδανίδῃ Πριάμῳ:  ὃ δ' ὑπέσχετο θυγατέρα ἥν. </p>
<p>καί κέ τοι ἡμεῖς ταῦτά γ' ὑποσχόμενοι τελέσαιμεν, </p>
<p>δοῖμεν δ' Ἀτρεΐδαο θυγατρῶν εἶδος ἀρίστην </p>
<p>Ἄργεος ἐξαγαγόντες ὀπυιέμεν, εἴ κε σὺν ἄμμιν </p>
<p>Ἰλίου ἐκπέρσῃς εὖ ναιόμενον πτολίεθρον. </p>
<p>ἀλλ' ἕπε', ὄφρ' ἐπὶ νηυσὶ συνώμεθα ποντοπόροισιν </p>
<p>ἀμφὶ γάμῳ, ἐπεὶ οὔ τοι ἐεδνωταὶ κακοί εἰμεν. </p>
<p>ὣς εἰπὼν ποδὸς ἕλκε κατὰ κρατερὴν ὑσμίνην </p>
<p>ἥρως Ἰδομενεύς: τῷ δ' Ἄσιος ἦλθ' ἐπαμύντωρ </p>
<p>πεζὸς πρόσθ' ἵππων:  τὼ δὲ πνείοντε κατ' ὤμων </p>
<p>αἰὲν ἔχ' ἡνίοχος θεράπων:  ὃ δὲ ἵετο θυμῷ </p>
<p>Ἰδομενῆα βαλεῖν:  ὃ δέ μιν φθάμενος βάλε δουρὶ </p>
<p>λαιμὸν ὑπ' ἀνθερεῶνα, διὰ πρὸ δὲ χαλκὸν ἔλασσεν. </p>
<p>ἤριπε δ' ὡς ὅτε τις δρῦς ἤριπεν ἢ ἀχερωῒς </p>
<p>ἠὲ πίτυς βλωθρή, τήν τ' οὔρεσι τέκτονες ἄνδρες </p>
<p>ἐξέταμον πελέκεσσι νεήκεσι νήϊον εἶναι:  </p>
<p>ὣς ὃ πρόσθ' ἵππων καὶ δίφρου κεῖτο τανυσθεὶς </p>
<p>βεβρυχὼς κόνιος δεδραγμένος αἱματοέσσης. </p>
<p>ἐκ δέ οἱ ἡνίοχος πλήγη φρένας ἃς πάρος εἶχεν, </p>
<p>οὐδ' ὅ γ' ἐτόλμησεν δηΐων ὑπὸ χεῖρας ἀλύξας </p>
<p>ἂψ ἵππους στρέψαι, τὸν δ' Ἀντίλοχος μενεχάρμης </p>
<p>δουρὶ μέσον περόνησε τυχών:  οὐδ' ἤρκεσε θώρηξ </p>
<p>χάλκεος ὃν φορέεσκε, μέσῃ δ' ἐν γαστέρι πῆξεν. </p>
<p>αὐτὰρ ὃ ἀσθμαίνων εὐεργέος ἔκπεσε δίφρου, </p>
<p>ἵππους δ' Ἀντίλοχος μεγαθύμου Νέστορος υἱὸς </p>
<p>ἐξέλασε Τρώων μετ' ἐϋκνήμιδας Ἀχαιούς. </p>
<p>Δηΐφοβος δὲ μάλα σχεδὸν ἤλυθεν Ἰδομενῆος </p>
<p>Ἀσίου ἀχνύμενος, καὶ ἀκόντισε δουρὶ φαεινῷ. </p>
<p>ἀλλ' ὃ μὲν ἄντα ἰδὼν ἠλεύατο χάλκεον ἔγχος </p>
<p>Ἰδομενεύς: κρύφθη γὰρ ὑπ' ἀσπίδι πάντοσ' ἐΐσῃ, </p>
<p>τὴν ἄρ' ὅ γε ῥινοῖσι βοῶν καὶ νώροπι χαλκῷ </p>
<p>δινωτὴν φορέεσκε, δύω κανόνεσσ' ἀραρυῖαν:  </p>
<p>τῇ ὕπο πᾶς ἐάλη, τὸ δ' ὑπέρπτατο χάλκεον ἔγχος, </p>
<p>καρφαλέον δέ οἱ ἀσπὶς ἐπιθρέξαντος ἄϋσεν </p>
<p>ἔγχεος: οὐδ' ἅλιόν ῥα βαρείης χειρὸς ἀφῆκεν, </p>
<p>ἀλλ' ἔβαλ' Ἱππασίδην Ὑψήνορα ποιμένα λαῶν </p>
<p>ἧπαρ ὑπὸ πραπίδων, εἶθαρ δ' ὑπὸ γούνατ' ἔλυσε. </p>
<p>Δηΐφοβος δ' ἔκπαγλον ἐπεύξατο μακρὸν ἀΰσας: </p>
<p>οὐ μὰν αὖτ' ἄτιτος κεῖτ' Ἄσιος, ἀλλά ἕ φημι </p>
<p>εἰς Ἄϊδός περ ἰόντα πυλάρταο κρατεροῖο </p>
<p>γηθήσειν κατὰ θυμόν, ἐπεί ῥά οἱ ὤπασα πομπόν. </p>
<p>ὣς ἔφατ', Ἀργείοισι δ' ἄχος γένετ' εὐξαμένοιο, </p>
<p>Ἀντιλόχῳ δὲ μάλιστα δαΐφρονι θυμὸν ὄρινεν:  </p>
<p>ἀλλ' οὐδ' ἀχνύμενός περ ἑοῦ ἀμέλησεν ἑταίρου, </p>
<p>ἀλλὰ θέων περίβη καί οἱ σάκος ἀμφεκάλυψε. </p>
<p>τὸν μὲν ἔπειθ' ὑποδύντε δύω ἐρίηρες ἑταῖροι </p>
<p>Μηκιστεὺς Ἐχίοιο πάϊς καὶ δῖος Ἀλάστωρ, </p>
<p>νῆας ἔπι γλαφυρὰς φερέτην βαρέα στενάχοντα. </p>
<p>Ἰδομενεὺς δ' οὐ λῆγε μένος μέγα, ἵετο δ' αἰεὶ </p>
<p>ἠέ τινα Τρώων ἐρεβεννῇ νυκτὶ καλύψαι </p>
<p>ἢ αὐτὸς δουπῆσαι ἀμύνων λοιγὸν Ἀχαιοῖς. </p>
<p>ἔνθ' Αἰσυήταο διοτρεφέος φίλον υἱὸν </p>
<p>ἥρω' Ἀλκάθοον, γαμβρὸς δ' ἦν Ἀγχίσαο, </p>
<p>πρεσβυτάτην δ' ὤπυιε θυγατρῶν Ἱπποδάμειαν </p>
<p>τὴν περὶ κῆρι φίλησε πατὴρ καὶ πότνια μήτηρ </p>
<p>ἐν μεγάρῳ:  πᾶσαν γὰρ ὁμηλικίην ἐκέκαστο </p>
<p>κάλλεϊ καὶ ἔργοισιν ἰδὲ φρεσί:  τοὔνεκα καί μιν </p>
<p>γῆμεν ἀνὴρ ὤριστος ἐνὶ Τροίῃ εὐρείῃ:  </p>
<p>τὸν τόθ' ὑπ' Ἰδομενῆϊ Ποσειδάων ἐδάμασσε </p>
<p>θέλξας ὄσσε φαεινά, πέδησε δὲ φαίδιμα γυῖα:  </p>
<p>οὔτε γὰρ ἐξοπίσω φυγέειν δύνατ' οὔτ' ἀλέασθαι, </p>
<p>ἀλλ' ὥς τε στήλην ἢ δένδρεον ὑψιπέτηλον </p>
<p>ἀτρέμας ἑσταότα στῆθος μέσον οὔτασε δουρὶ </p>
<p>ἥρως Ἰδομενεύς, ῥῆξεν δέ οἱ ἀμφὶ χιτῶνα </p>
<p>χάλκεον, ὅς οἱ πρόσθεν ἀπὸ χροὸς ἤρκει ὄλεθρον:  </p>
<p>δὴ τότε γ' αὖον ἄϋσεν ἐρεικόμενος περὶ δουρί. </p>
<p>δούπησεν δὲ πεσών, δόρυ δ' ἐν κραδίῃ ἐπεπήγει, </p>
<p>ἥ ῥά οἱ ἀσπαίρουσα καὶ οὐρίαχον πελέμιζεν </p>
<p>ἔγχεος: ἔνθα δ' ἔπειτ' ἀφίει μένος ὄβριμος Ἄρης: </p>
<p>Ἰδομενεὺς δ' ἔκπαγλον ἐπεύξατο μακρὸν ἀΰσας </p>
<p>Δηΐφοβ' ἦ ἄρα δή τι ἐΐσκομεν ἄξιον εἶναι </p>
<p>τρεῖς ἑνὸς ἀντὶ πεφάσθαι; ἐπεὶ σύ περ εὔχεαι οὕτω. </p>
<p>δαιμόνι' ἀλλὰ καὶ αὐτὸς ἐναντίον ἵστασ' ἐμεῖο, </p>
<p>ὄφρα ἴδῃ οἷος Ζηνὸς γόνος ἐνθάδ' ἱκάνω, </p>
<p>ὃς πρῶτον Μίνωα τέκε Κρήτῃ ἐπίουρον:  </p>
<p>Μίνως δ' αὖ τέκεθ' υἱὸν ἀμύμονα Δευκαλίωνα, </p>
<p>Δευκαλίων δ' ἐμὲ τίκτε πολέσσ' ἄνδρεσσιν ἄνακτα </p>
<p>Κρήτῃ ἐν εὐρείῃ:  νῦν δ' ἐνθάδε νῆες ἔνεικαν </p>
<p>σοί τε κακὸν καὶ πατρὶ καὶ ἄλλοισι Τρώεσσιν. </p>
<p>ὣς φάτο, Δηΐφοβος δὲ διάνδιχα μερμήριξεν </p>
<p>ἤ τινά που Τρώων ἑταρίσσαιτο μεγαθύμων </p>
<p>ἂψ ἀναχωρήσας, ἦ πειρήσαιτο καὶ οἶος. </p>
<p>ὧδε δέ οἱ φρονέοντι δοάσσατο κέρδιον εἶναι </p>
<p>βῆναι ἐπ' Αἰνείαν:  τὸν δ' ὕστατον εὗρεν ὁμίλου </p>
<p>ἑσταότ':  αἰεὶ γὰρ Πριάμῳ ἐπεμήνιε δίῳ </p>
<p>οὕνεκ' ἄρ' ἐσθλὸν ἐόντα μετ' ἀνδράσιν οὔ τι τίεσκεν. </p>
<p>ἀγχοῦ δ' ἱστάμενος ἔπεα πτερόεντα προσηύδα:  </p>
<p>Αἰνεία Τρώων βουληφόρε νῦν σε μάλα χρὴ </p>
<p>γαμβρῷ ἀμυνέμεναι, εἴ πέρ τί σε κῆδος ἱκάνει. </p>
<p>ἀλλ' ἕπευ Ἀλκαθόῳ ἐπαμύνομεν, ὅς σε πάρος γε </p>
<p>γαμβρὸς ἐὼν ἔθρεψε δόμοις ἔνι τυτθὸν ἐόντα:  </p>
<p>τὸν δέ τοι Ἰδομενεὺς δουρικλυτὸς ἐξενάριξεν. </p>
<p>ὣς φάτο, τῷ δ' ἄρα θυμὸν ἐνὶ στήθεσσιν ὄρινε, </p>
<p>βῆ δὲ μετ' Ἰδομενῆα μέγα πτολέμοιο μεμηλώς. </p>
<p>ἀλλ' οὐκ Ἰδομενῆα φόβος λάβε τηλύγετον ὥς, </p>
<p>ἀλλ' ἔμεν' ὡς ὅτε τις σῦς οὔρεσιν ἀλκὶ πεποιθώς, </p>
<p>ὅς τε μένει κολοσυρτὸν ἐπερχόμενον πολὺν ἀνδρῶν </p>
<p>χώρῳ ἐν οἰοπόλῳ, φρίσσει δέ τε νῶτον ὕπερθεν:  </p>
<p>ὀφθαλμὼ δ' ἄρα οἱ πυρὶ λάμπετον:  αὐτὰρ ὀδόντας </p>
<p>θήγει, ἀλέξασθαι μεμαὼς κύνας ἠδὲ καὶ ἄνδρας: </p>
<p>ὣς μένεν Ἰδομενεὺς δουρικλυτός, οὐδ' ὑπεχώρει, </p>
<p>Αἰνείαν ἐπιόντα βοηθόον:  αὖε δ' ἑταίρους </p>
<p>Ἀσκάλαφόν τ' ἐσορῶν Ἀφαρῆά τε Δηΐπυρόν τε </p>
<p>Μηριόνην τε καὶ Ἀντίλοχον μήστωρας ἀϋτῆς: </p>
<p>τοὺς ὅ γ' ἐποτρύνων ἔπεα πτερόεντα προσηύδα:  </p>
<p>δεῦτε φίλοι, καί μ' οἴῳ ἀμύνετε:  δείδια δ' αἰνῶς </p>
<p>Αἰνείαν ἐπιόντα πόδας ταχύν, ὅς μοι ἔπεισιν, </p>
<p>ὃς μάλα καρτερός ἐστι μάχῃ ἔνι φῶτας ἐναίρειν:  </p>
<p>καὶ δ' ἔχει ἥβης ἄνθος, ὅ τε κράτος ἐστὶ μέγιστον. </p>
<p>εἰ γὰρ ὁμηλικίη γε γενοίμεθα τῷδ' ἐπὶ θυμῷ </p>
<p>αἶψά κεν ἠὲ φέροιτο μέγα κράτος, ἠὲ φεροίμην. </p>
<p>ὣς ἔφαθ', οἳ δ' ἄρα πάντες ἕνα φρεσὶ θυμὸν ἔχοντες </p>
<p>πλησίοι ἔστησαν, σάκε' ὤμοισι κλίναντες. </p>
<p>Αἰνείας δ' ἑτέρωθεν ἐκέκλετο οἷς ἑτάροισι </p>
<p>Δηΐφοβόν τε Πάριν τ' ἐσορῶν καὶ Ἀγήνορα δῖον, </p>
<p>οἵ οἱ ἅμ' ἡγεμόνες Τρώων ἔσαν:  αὐτὰρ ἔπειτα </p>
<p>λαοὶ ἕπονθ', ὡς εἴ τε μετὰ κτίλον ἕσπετο μῆλα </p>
<p>πιόμεν' ἐκ βοτάνης: γάνυται δ' ἄρα τε φρένα ποιμήν:  </p>
<p>ὣς Αἰνείᾳ θυμὸς ἐνὶ στήθεσσι γεγήθει </p>
<p>ὡς ἴδε λαῶν ἔθνος ἐπισπόμενον ἑοῖ αὐτῷ. </p>
<p>οἳ δ' ἀμφ' Ἀλκαθόῳ αὐτοσχεδὸν ὁρμήθησαν </p>
<p>μακροῖσι ξυστοῖσι:  περὶ στήθεσσι δὲ χαλκὸς </p>
<p>σμερδαλέον κονάβιζε τιτυσκομένων καθ' ὅμιλον </p>
<p>ἀλλήλων:  δύο δ' ἄνδρες ἀρήϊοι ἔξοχον ἄλλων </p>
<p>Αἰνείας τε καὶ Ἰδομενεὺς ἀτάλαντοι Ἄρηϊ </p>
<p>ἵεντ' ἀλλήλων ταμέειν χρόα νηλέϊ χαλκῷ. </p>
<p>Αἰνείας δὲ πρῶτος ἀκόντισεν Ἰδομενῆος: </p>
<p>ἀλλ' ὃ μὲν ἄντα ἰδὼν ἠλεύατο χάλκεον ἔγχος, </p>
<p>αἰχμὴ δ' Αἰνείαο κραδαινομένη κατὰ γαίης </p>
<p>ᾤχετ', ἐπεί ῥ' ἅλιον στιβαρῆς ἀπὸ χειρὸς ὄρουσεν. </p>
<p>Ἰδομενεὺς δ' ἄρα Οἰνόμαον βάλε γαστέρα μέσσην, </p>
<p>ῥῆξε δὲ θώρηκος γύαλον, διὰ δ' ἔντερα χαλκὸς </p>
<p>ἤφυσ':  ὃ δ' ἐν κονίῃσι πεσὼν ἕλε γαῖαν ἀγοστῷ. </p>
<p>Ἰδομενεὺς δ' ἐκ μὲν νέκυος δολιχόσκιον ἔγχος </p>
<p>ἐσπάσατ', οὐδ' ἄρ' ἔτ' ἄλλα δυνήσατο τεύχεα καλὰ </p>
<p>ὤμοιιν ἀφελέσθαι:  ἐπείγετο γὰρ βελέεσσιν. </p>
<p>οὐ γὰρ ἔτ' ἔμπεδα γυῖα ποδῶν ἦν ὁρμηθέντι, </p>
<p>οὔτ' ἄρ' ἐπαΐξαι μεθ' ἑὸν:  βέλος οὔτ' ἀλέασθαι. </p>
<p>τώ ῥα καὶ ἐν σταδίῃ μὲν ἀμύνετο νηλεὲς ἦμαρ, </p>
<p>τρέσσαι δ' οὐκ ἔτι ῥίμφα πόδες φέρον ἐκ πολέμοιο. </p>
<p>τοῦ δὲ βάδην ἀπιόντος ἀκόντισε δουρὶ φαεινῷ </p>
<p>Δηΐφοβος: δὴ γάρ οἱ ἔχεν κότον ἐμμενὲς αἰεί. </p>
<p>ἀλλ' ὅ γε καὶ τόθ' ἅμαρτεν, ὃ δ' Ἀσκάλαφον βάλε δουρὶ </p>
<p>υἱὸν Ἐνυαλίοιο:  δι' ὤμου δ' ὄβριμον ἔγχος </p>
<p>ἔσχεν:  ὃ δ' ἐν κονίῃσι πεσὼν ἕλε γαῖαν ἀγοστῷ. </p>
<p>οὐδ' ἄρα πώ τι πέπυστο βριήπυος ὄβριμος Ἄρης </p>
<p>υἷος ἑοῖο πεσόντος ἐνὶ κρατερῇ ὑσμίνῃ, </p>
<p>ἀλλ' ὅ γ' ἄρ' ἄκρῳ Ὀλύμπῳ ὑπὸ χρυσέοισι νέφεσσιν </p>
<p>ἧστο Διὸς βουλῇσιν ἐελμένος, ἔνθά περ ἄλλοι </p>
<p>ἀθάνατοι θεοὶ ἦσαν ἐεργόμενοι πολέμοιο. </p>
<p>οἳ δ' ἀμφ' Ἀσκαλάφῳ αὐτοσχεδὸν ὁρμήθησαν:  </p>
<p>Δηΐφοβος μὲν ἀπ' Ἀσκαλάφου πήληκα φαεινὴν </p>
<p>ἥρπασε, Μηριόνης δὲ θοῷ ἀτάλαντος Ἄρηϊ </p>
<p>δουρὶ βραχίονα τύψεν ἐπάλμενος, ἐκ δ' ἄρα χειρὸς </p>
<p>αὐλῶπις τρυφάλεια χαμαὶ βόμβησε πεσοῦσα. </p>
<p>Μηριόνης δ' ἐξ αὖτις ἐπάλμενος αἰγυπιὸς ὣς </p>
<p>ἐξέρυσε πρυμνοῖο βραχίονος ὄβριμον ἔγχος, </p>
<p>ἂψ δ' ἑτάρων εἰς ἔθνος ἐχάζετο. τὸν δὲ Πολίτης </p>
<p>αὐτοκασίγνητος περὶ μέσσῳ χεῖρε τιτήνας </p>
<p>ἐξῆγεν πολέμοιο δυσηχέος, ὄφρ' ἵκεθ' ἵππους </p>
<p>ὠκέας, οἵ οἱ ὄπισθε μάχης ἠδὲ πτολέμοιο </p>
<p>ἕστασαν ἡνίοχόν τε καὶ ἅρματα ποικίλ' ἔχοντες: </p>
<p>οἳ τόν γε προτὶ ἄστυ φέρον βαρέα στενάχοντα </p>
<p>τειρόμενον:  κατὰ δ' αἷμα νεουτάτου ἔρρεε χειρός. </p>
<p>οἳ δ' ἄλλοι μάρναντο, βοὴ δ' ἄσβεστος ὀρώρει. </p>
<p>ἔνθ' Αἰνέας Ἀφαρῆα Καλητορίδην ἐπορούσας </p>
<p>λαιμὸν τύψ' ἐπὶ οἷ τετραμμένον ὀξέϊ δουρί:  </p>
<p>ἐκλίνθη δ' ἑτέρωσε κάρη, ἐπὶ δ' ἀσπὶς ἑάφθη </p>
<p>καὶ κόρυς, ἀμφὶ δέ οἱ θάνατος χύτο θυμοραϊστής. </p>
<p>Ἀντίλοχος δὲ Θόωνα μεταστρεφθέντα δοκεύσας </p>
<p>οὔτασ' ἐπαΐξας, ἀπὸ δὲ φλέβα πᾶσαν ἔκερσεν, </p>
<p>ἥ τ' ἀνὰ νῶτα θέουσα διαμπερὲς αὐχέν' ἱκάνει:  </p>
<p>τὴν ἀπὸ πᾶσαν ἔκερσεν:  ὃ δ' ὕπτιος ἐν κονίῃσι </p>
<p>κάππεσεν, ἄμφω χεῖρε φίλοις ἑτάροισι πετάσσας. </p>
<p>Ἀντίλοχος δ' ἐπόρουσε, καὶ αἴνυτο τεύχε' ἀπ' ὤμων </p>
<p>παπταίνων:  Τρῶες δὲ περισταδὸν ἄλλοθεν ἄλλος </p>
<p>οὔταζον σάκος εὐρὺ παναίολον, οὐδὲ δύναντο </p>
<p>εἴσω ἐπιγράψαι τέρενα χρόα νηλέϊ χαλκῷ </p>
<p>Ἀντιλόχου:  πέρι γάρ ῥα Ποσειδάων ἐνοσίχθων </p>
<p>Νέστορος υἱὸν ἔρυτο καὶ ἐν πολλοῖσι βέλεσσιν. </p>
<p>οὐ μὲν γάρ ποτ' ἄνευ δηΐων ἦν, ἀλλὰ κατ' αὐτοὺς </p>
<p>στρωφᾶτ':  οὐδέ οἱ ἔγχος ἔχ' ἀτρέμας, ἀλλὰ μάλ' αἰεὶ </p>
<p>σειόμενον ἐλέλικτο:  τιτύσκετο δὲ φρεσὶν ᾗσιν </p>
<p>ἤ τευ ἀκοντίσσαι, ἠὲ σχεδὸν ὁρμηθῆναι. </p>
<p>ἀλλ' οὐ λῆθ' Ἀδάμαντα τιτυσκόμενος καθ' ὅμιλον </p>
<p>Ἀσιάδην, ὅ οἱ οὖτα μέσον σάκος ὀξέϊ χαλκῷ </p>
<p>ἐγγύθεν ὁρμηθείς: ἀμενήνωσεν δέ οἱ αἰχμὴν </p>
<p>κυανοχαῖτα Ποσειδάων βιότοιο μεγήρας. </p>
<p>καὶ τὸ μὲν αὐτοῦ μεῖν' ὥς τε σκῶλος πυρίκαυστος </p>
<p>ἐν σάκει Ἀντιλόχοιο, τὸ δ' ἥμισυ κεῖτ' ἐπὶ γαίης: </p>
<p>ἂψ δ' ἑτάρων εἰς ἔθνος ἐχάζετο κῆρ' ἀλεείνων:  </p>
<p>Μηριόνης δ' ἀπιόντα μετασπόμενος βάλε δουρὶ </p>
<p>αἰδοίων τε μεσηγὺ καὶ ὀμφαλοῦ, ἔνθα μάλιστα </p>
<p>γίγνετ' Ἄρης ἀλεγεινὸς ὀϊζυροῖσι βροτοῖσιν. </p>
<p>ἔνθά οἱ ἔγχος ἔπηξεν:  ὃ δ' ἑσπόμενος περὶ δουρὶ </p>
<p>ἤσπαιρ' ὡς ὅτε βοῦς τόν τ' οὔρεσι βουκόλοι ἄνδρες </p>
<p>ἰλλάσιν οὐκ ἐθέλοντα βίῃ δήσαντες ἄγουσιν:  </p>
<p>ὣς ὃ τυπεὶς ἤσπαιρε μίνυνθά περ, οὔ τι μάλα δήν, </p>
<p>ὄφρά οἱ ἐκ χροὸς ἔγχος ἀνεσπάσατ' ἐγγύθεν ἐλθὼν </p>
<p>ἥρως Μηριόνης: τὸν δὲ σκότος ὄσσε κάλυψε. </p>
<p>Δηΐπυρον δ' Ἕλενος ξίφεϊ σχεδὸν ἤλασε κόρσην </p>
<p>Θρηϊκίῳ μεγάλῳ, ἀπὸ δὲ τρυφάλειαν ἄραξεν. </p>
<p>ἣ μὲν ἀποπλαγχθεῖσα χαμαὶ πέσε, καί τις Ἀχαιῶν </p>
<p>μαρναμένων μετὰ ποσσὶ κυλινδομένην ἐκόμισσε:  </p>
<p>τὸν δὲ κατ' ὀφθαλμῶν ἐρεβεννὴ νὺξ ἐκάλυψεν. </p>
<p>Ἀτρεΐδην δ' ἄχος εἷλε βοὴν ἀγαθὸν Μενέλαον:  </p>
<p>βῆ δ' ἐπαπειλήσας Ἑλένῳ ἥρωϊ ἄνακτι </p>
<p>ὀξὺ δόρυ κραδάων:  ὃ δὲ τόξου πῆχυν ἄνελκε. </p>
<p>τὼ δ' ἄρ' ὁμαρτήδην ὃ μὲν ἔγχεϊ ὀξυόεντι </p>
<p>ἵετ' ἀκοντίσσαι, ὃ δ' ἀπὸ νευρῆφιν ὀϊστῷ. </p>
<p>Πριαμίδης μὲν ἔπειτα κατὰ στῆθος βάλεν ἰῷ </p>
<p>θώρηκος γύαλον, ἀπὸ δ' ἔπτατο πικρὸς ὀϊστός. </p>
<p>ὡς δ' ὅτ' ἀπὸ πλατέος πτυόφιν μεγάλην κατ' ἀλωὴν </p>
<p>θρῴσκωσιν κύαμοι μελανόχροες ἢ ἐρέβινθοι </p>
<p>πνοιῇ ὕπο λιγυρῇ καὶ λικμητῆρος ἐρωῇ, </p>
<p>ὣς ἀπὸ θώρηκος Μενελάου κυδαλίμοιο </p>
<p>πολλὸν ἀποπλαγχθεὶς ἑκὰς ἔπτατο πικρὸς ὀϊστός. </p>
<p>Ἀτρεΐδης δ' ἄρα χεῖρα βοὴν ἀγαθὸς Μενέλαος </p>
<p>τὴν βάλεν ᾗ ῥ' ἔχε τόξον ἐΰξοον:  ἐν δ' ἄρα τόξῳ </p>
<p>ἀντικρὺ διὰ χειρὸς ἐλήλατο χάλκεον ἔγχος. </p>
<p>ἂψ δ' ἑτάρων εἰς ἔθνος ἐχάζετο κῆρ' ἀλεείνων </p>
<p>χεῖρα παρακρεμάσας: τὸ δ' ἐφέλκετο μείλινον ἔγχος. </p>
<p>καὶ τὸ μὲν ἐκ χειρὸς ἔρυσεν μεγάθυμος Ἀγήνωρ, </p>
<p>αὐτὴν δὲ ξυνέδησεν ἐϋστρεφεῖ οἰὸς ἀώτῳ </p>
<p>σφενδόνῃ, ἣν ἄρα οἱ θεράπων ἔχε ποιμένι λαῶν. </p>
<p>Πείσανδρος δ' ἰθὺς Μενελάου κυδαλίμοιο </p>
<p>ἤϊε:  τὸν δ' ἄγε μοῖρα κακὴ θανάτοιο τέλος δὲ </p>
<p>σοὶ Μενέλαε δαμῆναι ἐν αἰνῇ δηϊοτῆτι. </p>
<p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες </p>
<p>Ἀτρεΐδης μὲν ἅμαρτε, παραὶ δέ οἱ ἐτράπετ' ἔγχος, </p>
<p>Πείσανδρος δὲ σάκος Μενελάου κυδαλίμοιο </p>
<p>οὔτασεν, οὐδὲ διὰ πρὸ δυνήσατο χαλκὸν ἐλάσσαι:  </p>
<p>ἔσχεθε γὰρ σάκος εὐρύ, κατεκλάσθη δ' ἐνὶ καυλῷ </p>
<p>ἔγχος: ὃ δὲ φρεσὶν ᾗσι χάρη καὶ ἐέλπετο νίκην. </p>
<p>Ἀτρεΐδης δὲ ἐρυσσάμενος ξίφος ἀργυρόηλον </p>
<p>ἆλτ' ἐπὶ Πεισάνδρῳ:  ὃ δ' ὑπ' ἀσπίδος εἵλετο καλὴν </p>
<p>ἀξίνην εὔχαλκον ἐλαΐνῳ ἀμφὶ πελέκκῳ </p>
<p>μακρῷ ἐϋξέστῳ:  ἅμα δ' ἀλλήλων ἐφίκοντο. </p>
<p>ἤτοι ὃ μὲν κόρυθος φάλον ἤλασεν ἱπποδασείης </p>
<p>ἄκρον ὑπὸ λόφον αὐτόν, ὃ δὲ προσιόντα μέτωπον </p>
<p>ῥινὸς ὕπερ πυμάτης: λάκε δ' ὀστέα, τὼ δέ οἱ ὄσσε </p>
<p>πὰρ ποσὶν αἱματόεντα χαμαὶ πέσον ἐν κονίῃσιν, </p>
<p>ἰδνώθη δὲ πεσών:  ὃ δὲ λὰξ ἐν στήθεσι βαίνων </p>
<p>τεύχεά τ' ἐξενάριξε καὶ εὐχόμενος ἔπος ηὔδα:  </p>
<p>λείψετέ θην οὕτω γε νέας Δαναῶν ταχυπώλων </p>
<p>Τρῶες ὑπερφίαλοι δεινῆς ἀκόρητοι ἀϋτῆς, </p>
<p>ἄλλης μὲν λώβης τε καὶ αἴσχεος οὐκ ἐπιδευεῖς </p>
<p>ἣν ἐμὲ λωβήσασθε κακαὶ κύνες, οὐδέ τι θυμῷ </p>
<p>Ζηνὸς ἐριβρεμέτεω χαλεπὴν ἐδείσατε μῆνιν </p>
<p>ξεινίου, ὅς τέ ποτ' ὔμμι διαφθέρσει πόλιν αἰπήν:  </p>
<p>οἵ μευ κουριδίην ἄλοχον καὶ κτήματα πολλὰ </p>
<p>μὰψ οἴχεσθ' ἀνάγοντες, ἐπεὶ φιλέεσθε παρ' αὐτῇ:  </p>
<p>νῦν αὖτ' ἐν νηυσὶν μενεαίνετε ποντοπόροισι </p>
<p>πῦρ ὀλοὸν βαλέειν, κτεῖναι δ' ἥρωας Ἀχαιούς. </p>
<p>ἀλλά ποθι σχήσεσθε καὶ ἐσσύμενοί περ Ἄρηος. </p>
<p>Ζεῦ πάτερ ἦ τέ σέ φασι περὶ φρένας ἔμμεναι ἄλλων </p>
<p>ἀνδρῶν ἠδὲ θεῶν:  σέο δ' ἐκ τάδε πάντα πέλονται:  </p>
<p>οἷον δὴ ἄνδρεσσι χαρίζεαι ὑβριστῇσι </p>
<p>Τρωσίν, τῶν μένος αἰὲν ἀτάσθαλον, οὐδὲ δύνανται </p>
<p>φυλόπιδος κορέσασθαι ὁμοιΐου πτολέμοιο. </p>
<p>πάντων μὲν κόρος ἐστὶ καὶ ὕπνου καὶ φιλότητος </p>
<p>μολπῆς τε γλυκερῆς καὶ ἀμύμονος ὀρχηθμοῖο, </p>
<p>τῶν πέρ τις καὶ μᾶλλον ἐέλδεται ἐξ ἔρον εἷναι </p>
<p>ἢ πολέμου:  Τρῶες δὲ μάχης ἀκόρητοι ἔασιν. </p>
<p>ὣς εἰπὼν τὰ μὲν ἔντε' ἀπὸ χροὸς αἱματόεντα </p>
<p>συλήσας ἑτάροισι δίδου Μενέλαος ἀμύμων, </p>
<p>αὐτὸς δ' αὖτ' ἐξ αὖτις ἰὼν προμάχοισιν ἐμίχθη. </p>
<p>ἔνθά οἱ υἱὸς ἐπᾶλτο Πυλαιμένεος βασιλῆος </p>
<p>Ἁρπαλίων, ὅ ῥα πατρὶ φίλῳ ἕπετο πτολεμίξων </p>
<p>ἐς τροίην, οὐδ' αὖτις ἀφίκετο πατρίδα γαῖαν:  </p>
<p>ὅς ῥα τότ' Ἀτρεΐδαο μέσον σάκος οὔτασε δουρὶ </p>
<p>ἐγγύθεν, οὐδὲ διὰ πρὸ δυνήσατο χαλκὸν ἐλάσσαι </p>
<p>ἂψ δ' ἑτάρων εἰς ἔθνος ἐχάζετο κῆρ' ἀλεείνων </p>
<p>πάντοσε παπταίνων μή τις χρόα χαλκῷ ἐπαύρῃ. </p>
<p>Μηριόνης δ' ἀπιόντος ἵει χαλκήρε' ὀϊστόν, </p>
<p>καί ῥ' ἔβαλε γλουτὸν κάτα δεξιόν:  αὐτὰρ ὀϊστὸς </p>
<p>ἀντικρὺ κατὰ κύστιν ὑπ' ὀστέον ἐξεπέρησεν. </p>
<p>ἑζόμενος δὲ κατ' αὖθι φίλων ἐν χερσὶν ἑταίρων </p>
<p>θυμὸν ἀποπνείων, ὥς τε σκώληξ ἐπὶ γαίῃ </p>
<p>κεῖτο ταθείς: ἐκ δ' αἷμα μέλαν ῥέε, δεῦε δὲ γαῖαν. </p>
<p>τὸν μὲν Παφλαγόνες μεγαλήτορες ἀμφεπένοντο, </p>
<p>ἐς δίφρον δ' ἀνέσαντες ἄγον προτὶ Ἴλιον ἱρὴν </p>
<p>ἀχνύμενοι:  μετὰ δέ σφι πατὴρ κίε δάκρυα λείβων, </p>
<p>ποινὴ δ' οὔ τις παιδὸς ἐγίγνετο τεθνηῶτος. </p>
<p>τοῦ δὲ Πάρις μάλα θυμὸν ἀποκταμένοιο χολώθη:  </p>
<p>ξεῖνος γάρ οἱ ἔην πολέσιν μετὰ Παφλαγόνεσσι:  </p>
<p>τοῦ ὅ γε χωόμενος προΐει χαλκήρε' ὀϊστόν. </p>
<p>ἦν δέ τις Εὐχήνωρ Πολυΐδου μάντιος υἱὸς </p>
<p>ἀφνειός τ' ἀγαθός τε Κορινθόθι οἰκία ναίων, </p>
<p>ὅς ῥ' εὖ εἰδὼς κῆρ' ὀλοὴν ἐπὶ νηὸς ἔβαινε:  </p>
<p>πολλάκι γάρ οἱ ἔειπε γέρων ἀγαθὸς Πολύϊδος </p>
<p>νούσῳ ὑπ' ἀργαλέῃ φθίσθαι οἷς ἐν μεγάροισιν, </p>
<p>ἢ μετ' Ἀχαιῶν νηυσὶν ὑπὸ Τρώεσσι δαμῆναι:  </p>
<p>τώ ῥ' ἅμα τ' ἀργαλέην θωὴν ἀλέεινεν Ἀχαιῶν </p>
<p>νοῦσόν τε στυγερήν, ἵνα μὴ πάθοι ἄλγεα θυμῷ. </p>
<p>τὸν βάλ' ὑπὸ γναθμοῖο. καὶ οὔατος: ὦκα δὲ θυμὸς </p>
<p>ᾤχετ' ἀπὸ μελέων, στυγερὸς δ' ἄρα μιν σκότος εἷλεν. </p>
<p>ὣς οἳ μὲν μάρναντο δέμας πυρὸς αἰθομένοιο:  </p>
<p>Ἕκτωρ δ' οὐκ ἐπέπυστο Διῒ φίλος, οὐδέ τι ᾔδη </p>
<p>ὅττί ῥά οἱ νηῶν ἐπ' ἀριστερὰ δηϊόωντο </p>
<p>λαοὶ ὑπ' Ἀργείων. τάχα δ' ἂν καὶ κῦδος Ἀχαιῶν </p>
<p>ἔπλετο:  τοῖος γὰρ γαιήοχος ἐννοσίγαιος </p>
<p>ὄτρυν' Ἀργείους, πρὸς δὲ σθένει αὐτὸς ἄμυνεν:  </p>
<p>ἀλλ' ἔχεν ᾗ τὰ πρῶτα πύλας καὶ τεῖχος ἐσᾶλτο </p>
<p>ῥηξάμενος Δαναῶν πυκινὰς στίχας ἀσπιστάων, </p>
<p>ἔνθ' ἔσαν Αἴαντός τε νέες καὶ Πρωτεσιλάου </p>
<p>θῖν' ἔφ' ἁλὸς πολιῆς εἰρυμέναι:  αὐτὰρ ὕπερθε </p>
<p>τεῖχος ἐδέδμητο χθαμαλώτατον, ἔνθα μάλιστα </p>
<p>ζαχρηεῖς γίγνοντο μάχῃ αὐτοί τε καὶ ἵπποι. </p>
<p>ἔνθα δὲ Βοιωτοὶ καὶ Ἰάονες ἑλκεχίτωνες </p>
<p>Λοκροὶ καὶ Φθῖοι καὶ φαιδιμόεντες Ἐπειοὶ </p>
<p>σπουδῇ ἐπαΐσσοντα νεῶν ἔχον, οὐδὲ δύναντο </p>
<p>ὦσαι ἀπὸ σφείων φλογὶ εἴκελον Ἕκτορα δῖον </p>
<p>οἳ μὲν Ἀθηναίων προλελεγμένοι:  ἐν δ' ἄρα τοῖσιν </p>
<p>ἦρχ' υἱὸς Πετεῶο Μενεσθεύς, οἳ δ' ἅμ' ἕποντο </p>
<p>Φείδας τε Στιχίος τε Βίας τ' ἐΰς: αὐτὰρ Ἐπειῶν </p>
<p>Φυλεΐδης τε Μέγης Ἀμφίων τε Δρακίος τε, </p>
<p>πρὸ Φθίων δὲ Μέδων τε μενεπτόλεμός τε Ποδάρκης. </p>
<p>ἤτοι ὃ μὲν νόθος υἱὸς Ὀϊλῆος θείοιο </p>
<p>ἔσκε Μέδων Αἴαντος ἀδελφεός: αὐτὰρ ἔναιεν </p>
<p>ἐν Φυλάκῃ γαίης ἄπο πατρίδος ἄνδρα κατακτὰς </p>
<p>γνωτὸν μητρυιῆς Ἐριώπιδος, ἣν ἔχ' Ὀϊλεύς: </p>
<p>αὐτὰρ ὃ Ἰφίκλοιο πάϊς τοῦ Φυλακίδαο. </p>
<p>οἳ μὲν πρὸ Φθίων μεγαθύμων θωρηχθέντες </p>
<p>ναῦφιν ἀμυνόμενοι μετὰ Βοιωτῶν ἐμάχοντο:  </p>
<p>Αἴας δ' οὐκέτι πάμπαν Ὀϊλῆος ταχὺς υἱὸς </p>
<p>ἵστατ' ἀπ' Αἴαντος Τελαμωνίου οὐδ' ἠβαιόν, </p>
<p>ἀλλ' ὥς τ' ἐν νειῷ βόε οἴνοπε πηκτὸν ἄροτρον </p>
<p>ἶσον θυμὸν ἔχοντε τιταίνετον:  ἀμφὶ δ' ἄρά σφι </p>
<p>πρυμνοῖσιν κεράεσσι πολὺς ἀνακηκίει ἱδρώς: </p>
<p>τὼ μέν τε ζυγὸν οἶον ἐΰξοον ἀμφὶς ἐέργει </p>
<p>ἱεμένω κατὰ ὦλκα:  τέμει δέ τε τέλσον ἀρούρης: </p>
<p>ὣς τὼ παρβεβαῶτε μάλ' ἕστασαν ἀλλήλοιιν. </p>
<p>ἀλλ' ἤτοι Τελαμωνιάδῃ πολλοί τε καὶ ἐσθλοὶ </p>
<p>λαοὶ ἕπονθ' ἕταροι, οἵ οἱ σάκος ἐξεδέχοντο </p>
<p>ὁππότε μιν κάματός τε καὶ ἱδρὼς γούναθ' ἵκοιτο. </p>
<p>οὐδ' ἄρ' Ὀϊλιάδῃ μεγαλήτορι Λοκροὶ ἕποντο:  </p>
<p>οὐ γάρ σφι σταδίῃ ὑσμίνῃ μίμνε φίλον κῆρ:  </p>
<p>οὐ γὰρ ἔχον κόρυθας χαλκήρεας ἱπποδασείας, </p>
<p>οὐδ' ἔχον ἀσπίδας εὐκύκλους καὶ μείλινα δοῦρα, </p>
<p>ἀλλ' ἄρα τόξοισιν καὶ ἐϋστρεφεῖ οἶος ἀώτῳ </p>
<p>Ἴλιον εἰς ἅμ' ἕποντο πεποιθότες, οἷσιν ἔπειτα </p>
<p>ταρφέα βάλλοντες Τρώων ῥήγνυντο φάλαγγας: </p>
<p>δή ῥα τόθ' οἳ μὲν πρόσθε σὺν ἔντεσι δαιδαλέοισι </p>
<p>μάρναντο Τρωσίν τε καὶ Ἕκτορι χαλκοκορυστῇ, </p>
<p>οἳ δ' ὄπιθεν βάλλοντες ἐλάνθανον:  οὐδέ τι χάρμης </p>
<p>Τρῶες μιμνήσκοντο:  συνεκλόνεον γὰρ ὀϊστοί. </p>
<p>ἔνθά κε λευγαλέως νηῶν ἄπο καὶ κλισιάων </p>
<p>Τρῶες ἐχώρησαν προτὶ Ἴλιον ἠνεμόεσσαν, </p>
<p>εἰ μὴ Πουλυδάμας θρασὺν Ἕκτορα εἶπε παραστάς: </p>
<p>Ἕκτορ ἀμήχανός ἐσσι παραρρητοῖσι πιθέσθαι. </p>
<p>οὕνεκά τοι περὶ δῶκε θεὸς πολεμήϊα ἔργα </p>
<p>τοὔνεκα καὶ βουλῇ ἐθέλεις περιίδμεναι ἄλλων:  </p>
<p>ἀλλ' οὔ πως ἅμα πάντα δυνήσεαι αὐτὸς ἑλέσθαι. </p>
<p>ἄλλῳ μὲν γὰρ ἔδωκε θεὸς πολεμήϊα ἔργα, </p>
<p>ἄλλῳ δ' ὀρχηστύν, ἑτέρῳ κίθαριν καὶ ἀοιδήν, </p>
<p>ἄλλῳ δ' ἐν στήθεσσι τιθεῖ νόον εὐρύοπα Ζεὺς </p>
<p>ἐσθλόν, τοῦ δέ τε πολλοὶ ἐπαυρίσκοντ' ἄνθρωποι, </p>
<p>καί τε πολέας ἐσάωσε, μάλιστα δὲ καὐτὸς ἀνέγνω. </p>
<p>αὐτὰρ ἐγὼν ἐρέω ὥς μοι δοκεῖ εἶναι ἄριστα:  </p>
<p>πάντῃ γάρ σε περὶ στέφανος πολέμοιο δέδηε:  </p>
<p>Τρῶες δὲ μεγάθυμοι ἐπεὶ κατὰ τεῖχος ἔβησαν </p>
<p>οἳ μὲν ἀφεστᾶσιν σὺν τεύχεσιν, οἳ δὲ μάχονται </p>
<p>παυρότεροι πλεόνεσσι κεδασθέντες κατὰ νῆας. </p>
<p>ἀλλ' ἀναχασσάμενος κάλει ἐνθάδε πάντας ἀρίστους: </p>
<p>ἔνθεν δ' ἂν μάλα πᾶσαν ἐπιφρασσαίμεθα βουλὴν </p>
<p>ἤ κεν ἐνὶ νήεσσι πολυκλήϊσι πέσωμεν </p>
<p>αἴ κ' ἐθέλῃσι θεὸς δόμεναι κράτος, ἦ κεν ἔπειτα </p>
<p>πὰρ νηῶν ἔλθωμεν ἀπήμονες. ἦ γὰρ ἔγωγε </p>
<p>δείδω μὴ τὸ χθιζὸν ἀποστήσωνται Ἀχαιοὶ </p>
<p>χρεῖος, ἐπεὶ παρὰ νηυσὶν ἀνὴρ ἆτος πολέμοιο </p>
<p>μίμνει, ὃν οὐκέτι πάγχυ μάχης σχήσεσθαι ὀΐω. </p>
<p>ὣς φάτο Πουλυδάμας, ἅδε δ' Ἕκτορι μῦθος ἀπήμων, </p>
<p>αὐτίκα δ' ἐξ ὀχέων σὺν τεύχεσιν ἆλτο χαμᾶζε </p>
<p>καί μιν φωνήσας ἔπεα πτερόεντα προσηύδα:  </p>
<p>Πουλυδάμα σὺ μὲν αὐτοῦ ἐρύκακε πάντας ἀρίστους, </p>
<p>αὐτὰρ ἐγὼ κεῖσ' εἶμι καὶ ἀντιόω πολέμοιο:  </p>
<p>αἶψα δ' ἐλεύσομαι αὖτις ἐπὴν εὖ τοῖς ἐπιτείλω. </p>
<p>ἦ ῥα, καὶ ὁρμήθη ὄρεϊ νιφόεντι ἐοικὼς </p>
<p>κεκλήγων, διὰ δὲ Τρώων πέτετ' ἠδ' ἐπικούρων. </p>
<p>οἳ δ' ἐς Πανθοΐδην ἀγαπήνορα Πουλυδάμαντα </p>
<p>πάντες ἐπεσσεύοντ', ἐπεὶ Ἕκτορος ἔκλυον αὐδήν. </p>
<p>αὐτὰρ ὃ Δηΐφοβόν τε βίην θ' Ἑλένοιο ἄνακτος </p>
<p>Ἀσιάδην τ' Ἀδάμαντα καὶ Ἄσιον Ὑρτάκου υἱὸν </p>
<p>φοίτα ἀνὰ προμάχους διζήμενος, εἴ που ἐφεύροι. </p>
<p>τοὺς δ' εὗρ' οὐκέτι πάμπαν ἀπήμονας οὐδ' ἀνολέθρους: </p>
<p>ἀλλ' οἳ μὲν δὴ νηυσὶν ἔπι πρυμνῇσιν Ἀχαιῶν </p>
<p>χερσὶν ὑπ' Ἀργείων κέατο ψυχὰς ὀλέσαντες, </p>
<p>οἳ δ' ἐν τείχει ἔσαν βεβλημένοι οὐτάμενοί τε. </p>
<p>τὸν δὲ τάχ' εὗρε μάχης ἐπ' ἀριστερὰ δακρυοέσσης </p>
<p>δῖον Ἀλέξανδρον Ἑλένης πόσιν ἠϋκόμοιο </p>
<p>θαρσύνονθ' ἑτάρους καὶ ἐποτρύνοντα μάχεσθαι, </p>
<p>ἀγχοῦ δ' ἱστάμενος προσέφη αἰσχροῖς ἐπέεσσι:  </p>
<p>Δύσπαρι εἶδος ἄριστε γυναιμανὲς ἠπεροπευτὰ </p>
<p>ποῦ τοι Δηΐφοβός τε βίη θ' Ἑλένοιο ἄνακτος </p>
<p>Ἀσιάδης τ' Ἀδάμας ἠδ' Ἄσιος Ὑρτάκου υἱός; </p>
<p>ποῦ δέ τοι Ὀθρυονεύς; νῦν ὤλετο πᾶσα κατ' ἄκρης </p>
<p>Ἴλιος αἰπεινή:  νῦν τοι σῶς αἰπὺς ὄλεθρος. </p>
<p>τὸν δ' αὖτε προσέειπεν Ἀλέξανδρος θεοειδής: </p>
<p>Ἕκτορ ἐπεί τοι θυμὸς ἀναίτιον αἰτιάασθαι, </p>
<p>ἄλλοτε δή ποτε μᾶλλον ἐρωῆσαι πολέμοιο </p>
<p>μέλλω, ἐπεὶ οὐδ' ἐμὲ πάμπαν ἀνάλκιδα γείνατο μήτηρ:  </p>
<p>ἐξ οὗ γὰρ παρὰ νηυσὶ μάχην ἤγειρας ἑταίρων, </p>
<p>ἐκ τοῦ δ' ἐνθάδ' ἐόντες ὁμιλέομεν Δαναοῖσι </p>
<p>νωλεμέως: ἕταροι δὲ κατέκταθεν οὓς σὺ μεταλλᾷς. </p>
<p>οἴω Δηΐφοβός τε βίη θ' Ἑλένοιο ἄνακτος </p>
<p>οἴχεσθον, μακρῇσι τετυμμένω ἐγχείῃσιν </p>
<p>ἀμφοτέρω κατὰ χεῖρα:  φόνον δ' ἤμυνε Κρονίων. </p>
<p>νῦν δ' ἄρχ' ὅππῃ σε κραδίη θυμός τε κελεύει:  </p>
<p>ἡμεῖς δ' ἐμμεμαῶτες ἅμ' ἑψόμεθ', οὐδέ τί φημι </p>
<p>ἀλκῆς δευήσεσθαι, ὅση δύναμίς γε πάρεστι. </p>
<p>πὰρ δύναμιν δ' οὐκ ἔστι καὶ ἐσσύμενον πολεμίζειν. </p>
<p>ὣς εἰπὼν παρέπεισεν ἀδελφειοῦ φρένας ἥρως: </p>
<p>βὰν δ' ἴμεν ἔνθα μάλιστα μάχη καὶ φύλοπις ἦεν </p>
<p>ἀμφί τε Κεβριόνην καὶ ἀμύμονα Πουλυδάμαντα </p>
<p>Φάλκην Ὀρθαῖόν τε καὶ ἀντίθεον Πολυφήτην </p>
<p>Πάλμύν τ' Ἀσκάνιόν τε Μόρυν θ' υἷ' Ἱπποτίωνος, </p>
<p>οἵ ῥ' ἐξ Ἀσκανίης ἐριβώλακος ἦλθον ἀμοιβοὶ </p>
<p>ἠοῖ τῇ προτέρῃ:  τότε δὲ Ζεὺς ὦρσε μάχεσθαι. </p>
<p>οἳ δ' ἴσαν ἀργαλέων ἀνέμων ἀτάλαντοι ἀέλλῃ, </p>
<p>ἥ ῥά θ' ὑπὸ βροντῆς πατρὸς Διὸς εἶσι πέδον δέ, </p>
<p>θεσπεσίῳ δ' ὁμάδῳ ἁλὶ μίσγεται, ἐν δέ τε πολλὰ </p>
<p>κύματα παφλάζοντα πολυφλοίσβοιο θαλάσσης </p>
<p>κυρτὰ φαληριόωντα, πρὸ μέν τ' ἄλλ', αὐτὰρ ἐπ' ἄλλα:  </p>
<p>ὣς Τρῶες πρὸ μὲν ἄλλοι ἀρηρότες, αὐτὰρ ἐπ' ἄλλοι, </p>
<p>χαλκῷ μαρμαίροντες ἅμ' ἡγεμόνεσσιν ἕποντο. </p>
<p>Ἕκτωρ δ' ἡγεῖτο βροτολοιγῷ ἶσος Ἄρηϊ </p>
<p>Πριαμίδης: πρόσθεν δ' ἔχεν ἀσπίδα πάντοσ' ἐΐσην </p>
<p>ῥινοῖσιν πυκινήν, πολλὸς δ' ἐπελήλατο χαλκός: </p>
<p>ἀμφὶ δέ οἱ κροτάφοισι φαεινὴ σείετο πήληξ. </p>
<p>πάντῃ δ' ἀμφὶ φάλαγγας ἐπειρᾶτο προποδίζων, </p>
<p>εἴ πώς οἱ εἴξειαν ὑπασπίδια προβιβῶντι:  </p>
<p>ἀλλ' οὐ σύγχει θυμὸν ἐνὶ στήθεσσιν Ἀχαιῶν. </p>
<p>Αἴας δὲ πρῶτος προκαλέσσατο μακρὰ βιβάσθων:  </p>
<p>δαιμόνιε σχεδὸν ἐλθέ:  τί ἢ δειδίσσεαι αὔτως </p>
<p>Ἀργείους; οὔ τοί τι μάχης ἀδαήμονές εἰμεν, </p>
<p>ἀλλὰ Διὸς μάστιγι κακῇ ἐδάμημεν Ἀχαιοί. </p>
<p>ἦ θήν πού τοι θυμὸς ἐέλπεται ἐξαλαπάξειν </p>
<p>νῆας: ἄφαρ δέ τε χεῖρες ἀμύνειν εἰσὶ καὶ ἡμῖν. </p>
<p>ἦ κε πολὺ φθαίη εὖ ναιομένη πόλις ὑμὴ </p>
<p>χερσὶν ὑφ' ἡμετέρῃσιν ἁλοῦσά τε περθομένη τε. </p>
<p>σοὶ δ' αὐτῷ φημὶ σχεδὸν ἔμμεναι ὁππότε φεύγων </p>
<p>ἀρήσῃ Διὶ πατρὶ καὶ ἄλλοις ἀθανάτοισι </p>
<p>θάσσονας ἰρήκων ἔμεναι καλλίτριχας ἵππους, </p>
<p>οἵ σε πόλιν δ' οἴσουσι κονίοντες πεδίοιο. </p>
<p>ὣς ἄρα οἱ εἰπόντι ἐπέπτατο δεξιὸς ὄρνις </p>
<p>αἰετὸς ὑψιπέτης: ἐπὶ δ' ἴαχε λαὸς Ἀχαιῶν </p>
<p>θάρσυνος οἰωνῷ:  ὃ δ' ἀμείβετο φαίδιμος Ἕκτωρ:  </p>
<p>Αἶαν ἁμαρτοεπὲς βουγάϊε ποῖον ἔειπες: </p>
<p>εἰ γὰρ ἐγὼν οὕτω γε Διὸς πάϊς αἰγιόχοιο </p>
<p>εἴην ἤματα πάντα, τέκοι δέ με πότνια Ἥρη, </p>
<p>τιοίμην δ' ὡς τίετ' Ἀθηναίη καὶ Ἀπόλλων, </p>
<p>ὡς νῦν ἡμέρη ἥδε κακὸν φέρει Ἀργείοισι </p>
<p>πᾶσι μάλ', ἐν δὲ σὺ τοῖσι πεφήσεαι, αἴ κε ταλάσσῃς </p>
<p>μεῖναι ἐμὸν δόρυ μακρόν, ὅ τοι χρόα λειριόεντα </p>
<p>δάψει:  ἀτὰρ Τρώων κορέεις κύνας ἠδ' οἰωνοὺς </p>
<p>δημῷ καὶ σάρκεσσι πεσὼν ἐπὶ νηυσὶν Ἀχαιῶν. </p>
<p>ὣς ἄρα φωνήσας ἡγήσατο:  τοὶ δ' ἅμ' ἕποντο </p>
<p>ἠχῇ θεσπεσίῃ, ἐπὶ δ' ἴαχε λαὸς ὄπισθεν. </p>
<p>Ἀργεῖοι δ' ἑτέρωθεν ἐπίαχον, οὐδὲ λάθοντο </p>
<p>ἀλκῆς, ἀλλ' ἔμενον Τρώων ἐπιόντας ἀρίστους. </p>
<p>ἠχὴ δ' ἀμφοτέρων ἵκετ' αἰθέρα καὶ Διὸς αὐγάς. </p></div1>
<div1 lines="521" n="14">
<p>Νέστορα δ' οὐκ ἔλαθεν ἰαχὴ πίνοντά περ ἔμπης, </p>
<p>ἀλλ' Ἀσκληπιάδην ἔπεα πτερόεντα προσηύδα:  </p>
<p>φράζεο δῖε Μαχᾶον ὅπως ἔσται τάδε ἔργα:  </p>
<p>μείζων δὴ παρὰ νηυσὶ βοὴ θαλερῶν αἰζηῶν. </p>
<p>ἀλλὰ σὺ μὲν νῦν πῖνε καθήμενος αἴθοπα οἶνον </p>
<p>εἰς ὅ κε θερμὰ λοετρὰ ἐϋπλόκαμος Ἑκαμήδη </p>
<p>θερμήνῃ καὶ λούσῃ ἄπο βρότον αἱματόεντα:  </p>
<p>αὐτὰρ ἐγὼν ἐλθὼν τάχα εἴσομαι ἐς περιωπήν. </p>
<p>ὣς εἰπὼν σάκος εἷλε τετυγμένον υἷος ἑοῖο </p>
<p>κείμενον ἐν κλισίῃ Θρασυμήδεος ἱπποδάμοιο </p>
<p>χαλκῷ παμφαῖνον:  ὃ δ' ἔχ' ἀσπίδα πατρὸς ἑοῖο. </p>
<p>εἵλετο δ' ἄλκιμον ἔγχος ἀκαχμένον ὀξέϊ χαλκῷ, </p>
<p>στῆ δ' ἐκτὸς κλισίης, τάχα δ' εἴσιδεν ἔργον ἀεικὲς </p>
<p>τοὺς μὲν ὀρινομένους, τοὺς δὲ κλονέοντας ὄπισθε </p>
<p>Τρῶας ὑπερθύμους: ἐρέριπτο δὲ τεῖχος Ἀχαιῶν. </p>
<p>ὡς δ' ὅτε πορφύρῃ πέλαγος μέγα κύματι κωφῷ </p>
<p>ὀσσόμενον λιγέων ἀνέμων λαιψηρὰ κέλευθα </p>
<p>αὔτως, οὐδ' ἄρα τε προκυλίνδεται οὐδετέρωσε, </p>
<p>πρίν τινα κεκριμένον καταβήμεναι ἐκ Διὸς οὖρον, </p>
<p>ὣς ὃ γέρων ὅρμαινε δαϊζόμενος κατὰ θυμὸν </p>
<p>διχθάδι', ἢ μεθ' ὅμιλον ἴοι Δαναῶν ταχυπώλων, </p>
<p>ἦε μετ' Ἀτρεΐδην Ἀγαμέμνονα ποιμένα λαῶν. </p>
<p>ὧδε δέ οἱ φρονέοντι δοάσσατο κέρδιον εἶναι </p>
<p>βῆναι ἐπ' Ἀτρεΐδην. οἳ δ' ἀλλήλους ἐνάριζον </p>
<p>μαρνάμενοι:  λάκε δέ σφι περὶ χροῒ χαλκὸς ἀτειρὴς </p>
<p>νυσσομένων ξίφεσίν τε καὶ ἔγχεσιν ἀμφιγύοισι. </p>
<p>Νέστορι δὲ ξύμβληντο διοτρεφέες βασιλῆες </p>
<p>πὰρ νηῶν ἀνιόντες ὅσοι βεβλήατο χαλκῷ </p>
<p>Τυδεΐδης Ὀδυσεύς τε καὶ Ἀτρεΐδης Ἀγαμέμνων. </p>
<p>πολλὸν γάρ ῥ' ἀπάνευθε μάχης εἰρύατο νῆες </p>
<p>θῖν' ἔφ' ἁλὸς πολιῆς: τὰς γὰρ πρώτας πεδίον δὲ </p>
<p>εἴρυσαν, αὐτὰρ τεῖχος ἐπὶ πρύμνῃσιν ἔδειμαν. </p>
<p>οὐδὲ γὰρ οὐδ' εὐρύς περ ἐὼν ἐδυνήσατο πάσας </p>
<p>αἰγιαλὸς νῆας χαδέειν, στείνοντο δὲ λαοί:  </p>
<p>τώ ῥα προκρόσσας ἔρυσαν, καὶ πλῆσαν ἁπάσης </p>
<p>ἠϊόνος στόμα μακρόν, ὅσον συνεέργαθον ἄκραι. </p>
<p>τώ ῥ' οἵ γ' ὀψείοντες ἀϋτῆς καὶ πολέμοιο </p>
<p>ἔγχει ἐρειδόμενοι κίον ἀθρόοι:  ἄχνυτο δέ σφι </p>
<p>θυμὸς ἐνὶ στήθεσσιν. ὃ δὲ ξύμβλητο γεραιὸς </p>
<p>Νέστωρ, πτῆξε δὲ θυμὸν ἐνὶ στήθεσσιν Ἀχαιῶν. </p>
<p>τὸν καὶ φωνήσας προσέφη κρείων Ἀγαμέμνων:  </p>
<p>ὦ Νέστορ Νηληϊάδη μέγα κῦδος Ἀχαιῶν </p>
<p>τίπτε λιπὼν πόλεμον φθισήνορα δεῦρ' ἀφικάνεις; </p>
<p>δείδω μὴ δή μοι τελέσῃ ἔπος ὄβριμος Ἕκτωρ, </p>
<p>ὥς ποτ' ἐπηπείλησεν ἐνὶ Τρώεσσ' ἀγορεύων </p>
<p>μὴ πρὶν πὰρ νηῶν προτὶ Ἴλιον ἀπονέεσθαι </p>
<p>πρὶν πυρὶ νῆας ἐνιπρῆσαι, κτεῖναι δὲ καὶ αὐτούς. </p>
<p>κεῖνος τὼς ἀγόρευε:  τὰ δὴ νῦν πάντα τελεῖται. </p>
<p>ὢ πόποι ἦ ῥα καὶ ἄλλοι ἐϋκνήμιδες Ἀχαιοὶ </p>
<p>ἐν θυμῷ βάλλονται ἐμοὶ χόλον ὥς περ Ἀχιλλεὺς </p>
<p>οὐδ' ἐθέλουσι μάχεσθαι ἐπὶ πρυμνῇσι νέεσσι. </p>
<p>τὸν δ' ἠμείβετ' ἔπειτα Γερήνιος ἱππότα Νέστωρ:  </p>
<p>ἦ δὴ ταῦτά γ' ἑτοῖμα τετεύχαται, οὐδέ κεν ἄλλως </p>
<p>Ζεὺς ὑψιβρεμέτης αὐτὸς παρατεκτήναιτο. </p>
<p>τεῖχος μὲν γὰρ δὴ κατερήριπεν, ᾧ ἐπέπιθμεν </p>
<p>ἄρρηκτον νηῶν τε καὶ αὐτῶν εἶλαρ ἔσεσθαι:  </p>
<p>οἳ δ' ἐπὶ νηυσὶ θοῇσι μάχην ἀλίαστον ἔχουσι </p>
<p>νωλεμές: οὐδ' ἂν ἔτι γνοίης μάλα περ σκοπιάζων </p>
<p>ὁπποτέρωθεν Ἀχαιοὶ ὀρινόμενοι κλονέονται, </p>
<p>ὡς ἐπιμὶξ κτείνονται, ἀϋτὴ δ' οὐρανὸν ἵκει. </p>
<p>ἡμεῖς δὲ φραζώμεθ' ὅπως ἔσται τάδε ἔργα </p>
<p>εἴ τι νόος ῥέξει:  πόλεμον δ' οὐκ ἄμμε κελεύω </p>
<p>δύμεναι:  οὐ γάρ πως βεβλημένον ἐστὶ μάχεσθαι. </p>
<p>τὸν δ' αὖτε προσέειπεν ἄναξ ἀνδρῶν Ἀγαμέμνων:  </p>
<p>Νέστορ ἐπεὶ δὴ νηυσὶν ἔπι πρυμνῇσι μάχονται, </p>
<p>τεῖχος δ' οὐκ ἔχραισμε τετυγμένον, οὐδέ τι τάφρος, </p>
<p>ᾗ ἔπι πολλὰ πάθον Δαναοί, ἔλποντο δὲ θυμῷ </p>
<p>ἄρρηκτον νηῶν τε καὶ αὐτῶν εἶλαρ ἔσεσθαι:  </p>
<p>οὕτω που Διὶ μέλλει ὑπερμενέϊ φίλον εἶναι </p>
<p>νωνύμνους ἀπολέσθαι ἀπ' Ἄργεος ἐνθάδ' Ἀχαιούς. </p>
<p>ᾔδεα μὲν γὰρ ὅτε πρόφρων Δαναοῖσιν ἄμυνεν, </p>
<p>οἶδα δὲ νῦν ὅτε τοὺς μὲν ὁμῶς μακάρεσσι θεοῖσι </p>
<p>κυδάνει, ἡμέτερον δὲ μένος καὶ χεῖρας ἔδησεν. </p>
<p>ἀλλ' ἄγεθ' ὡς ἂν ἐγὼν εἴπω πειθώμεθα πάντες. </p>
<p>νῆες ὅσαι πρῶται εἰρύαται ἄγχι θαλάσσης </p>
<p>ἕλκωμεν, πάσας δὲ ἐρύσσομεν εἰς ἅλα δῖαν, </p>
<p>ὕψι δ' ἐπ' εὐνάων ὁρμίσσομεν, εἰς ὅ κεν ἔλθῃ </p>
<p>νὺξ ἀβρότη, ἢν καὶ τῇ ἀπόσχωνται πολέμοιο </p>
<p>Τρῶες: ἔπειτα δέ κεν ἐρυσαίμεθα νῆας ἁπάσας. </p>
<p>οὐ γάρ τις νέμεσις φυγέειν κακόν, οὐδ' ἀνὰ νύκτα. </p>
<p>βέλτερον ὃς φεύγων προφύγῃ κακὸν ἠὲ ἁλώῃ. </p>
<p>τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς: </p>
<p>Ἀτρεΐδη ποῖόν σε ἔπος φύγεν ἕρκος ὀδόντων:  </p>
<p>οὐλόμεν' αἴθ' ὤφελλες ἀεικελίου στρατοῦ ἄλλου </p>
<p>σημαίνειν, μὴ δ' ἄμμιν ἀνασσέμεν, οἷσιν ἄρα Ζεὺς </p>
<p>ἐκ νεότητος ἔδωκε καὶ ἐς γῆρας τολυπεύειν </p>
<p>ἀργαλέους πολέμους, ὄφρα φθιόμεσθα ἕκαστος. </p>
<p>οὕτω δὴ μέμονας Τρώων πόλιν εὐρυάγυιαν </p>
<p>καλλείψειν, ἧς εἵνεκ' ὀϊζύομεν κακὰ πολλά; </p>
<p>σίγα, μή τίς τ' ἄλλος Ἀχαιῶν τοῦτον ἀκούσῃ </p>
<p>μῦθον, ὃν οὔ κεν ἀνήρ γε διὰ στόμα πάμπαν ἄγοιτο </p>
<p>ὅς τις ἐπίσταιτο ᾗσι φρεσὶν ἄρτια βάζειν </p>
<p>σκηπτοῦχός τ' εἴη, καί οἱ πειθοίατο λαοὶ </p>
<p>τοσσοίδ' ὅσσοισιν σὺ μετ' Ἀργείοισιν ἀνάσσεις: </p>
<p>νῦν δέ σευ ὠνοσάμην πάγχυ φρένας, οἷον ἔειπες: </p>
<p>ὃς κέλεαι πολέμοιο συνεσταότος καὶ ἀϋτῆς </p>
<p>νῆας ἐϋσσέλμους ἅλαδ' ἑλκέμεν, ὄφρ' ἔτι μᾶλλον </p>
<p>Τρωσὶ μὲν εὐκτὰ γένηται ἐπικρατέουσί περ ἔμπης, </p>
<p>ἡμῖν δ' αἰπὺς ὄλεθρος ἐπιρρέπῃ. οὐ γὰρ Ἀχαιοὶ </p>
<p>σχήσουσιν πόλεμον νηῶν ἅλα δ' ἑλκομενάων, </p>
<p>ἀλλ' ἀποπαπτανέουσιν, ἐρωήσουσι δὲ χάρμης. </p>
<p>ἔνθά κε σὴ βουλὴ δηλήσεται ὄρχαμε λαῶν. </p>
<p>τὸν δ' ἠμείβετ' ἔπειτα ἄναξ ἀνδρῶν Ἀγαμέμνων:  </p>
<p>ὦ Ὀδυσεῦ μάλα πώς με καθίκεο θυμὸν ἐνιπῇ </p>
<p>ἀργαλέῃ:  ἀτὰρ οὐ μὲν ἐγὼν ἀέκοντας ἄνωγα </p>
<p>νῆας ἐϋσσέλμους ἅλα δ' ἑλκέμεν υἷας Ἀχαιῶν. </p>
<p>νῦν δ' εἴη ὃς τῆσδέ γ' ἀμείνονα μῆτιν ἐνίσποι </p>
<p>ἢ νέος ἠὲ παλαιός: ἐμοὶ δέ κεν ἀσμένῳ εἴη. </p>
<p>τοῖσι δὲ καὶ μετέειπε βοὴν ἀγαθὸς Διομήδης: </p>
<p>ἐγγὺς ἀνήρ:  οὐ δηθὰ ματεύσομεν:  αἴ κ' ἐθέλητε </p>
<p>πείθεσθαι, καὶ μή τι κότῳ ἀγάσησθε ἕκαστος </p>
<p>οὕνεκα δὴ γενεῆφι νεώτατός εἰμι μεθ' ὑμῖν:  </p>
<p>πατρὸς δ' ἐξ ἀγαθοῦ καὶ ἐγὼ γένος εὔχομαι εἶναι </p>
<p>Τυδέος, ὃν Θήβῃσι χυτὴ κατὰ γαῖα καλύπτει. </p>
<p>πορθεῖ γὰρ τρεῖς παῖδες ἀμύμονες ἐξεγένοντο, </p>
<p>οἴκεον δ' ἐν Πλευρῶνι καὶ αἰπεινῇ Καλυδῶνι </p>
<p>Ἄγριος ἠδὲ Μέλας, τρίτατος δ' ἦν ἱππότα Οἰνεὺς </p>
<p>πατρὸς ἐμοῖο πατήρ:  ἀρετῇ δ' ἦν ἔξοχος αὐτῶν. </p>
<p>ἀλλ' ὃ μὲν αὐτόθι μεῖνε, πατὴρ δ' ἐμὸς Ἄργεϊ νάσθη </p>
<p>πλαγχθείς: ὡς γάρ που Ζεὺς ἤθελε καὶ θεοὶ ἄλλοι. </p>
<p>Ἀδρήστοιο δ' ἔγημε θυγατρῶν, ναῖε δὲ δῶμα </p>
<p>ἀφνειὸν βιότοιο, ἅλις δέ οἱ ἦσαν ἄρουραι </p>
<p>πυροφόροι, πολλοὶ δὲ φυτῶν ἔσαν ὄρχατοι ἀμφίς, </p>
<p>πολλὰ δέ οἱ πρόβατ' ἔσκε:  κέκαστο δὲ πάντας Ἀχαιοὺς </p>
<p>ἐγχείῃ:  τὰ δὲ μέλλετ' ἀκουέμεν, εἰ ἐτεόν περ. </p>
<p>τὼ οὐκ ἄν με γένος γε κακὸν καὶ ἀνάλκιδα φάντες </p>
<p>μῦθον ἀτιμήσαιτε πεφασμένον ὅν κ' ἐῢ εἴπω. </p>
<p>δεῦτ' ἴομεν πόλεμον δὲ καὶ οὐτάμενοί περ ἀνάγκῃ. </p>
<p>ἔνθα δ' ἔπειτ' αὐτοὶ μὲν ἐχώμεθα δηϊοτῆτος </p>
<p>ἐκ βελέων, μή πού τις ἐφ' ἕλκεϊ ἕλκος ἄρηται:  </p>
<p>ἄλλους δ' ὀτρύνοντες ἐνήσομεν, οἳ τὸ πάρος περ </p>
<p>θυμῷ ἦρα φέροντες ἀφεστᾶσ' οὐδὲ μάχονται. </p>
<p>ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο:  </p>
<p>βὰν δ' ἴμεν, ἦρχε δ' ἄρά σφιν ἄναξ ἀνδρῶν Ἀγαμέμνων. </p>
<p>οὐδ' ἀλαοσκοπιὴν εἶχε κλυτὸς ἐννοσίγαιος, </p>
<p>ἀλλὰ μετ' αὐτοὺς ἦλθε παλαιῷ φωτὶ ἐοικώς, </p>
<p>δεξιτερὴν δ' ἕλε χεῖρ' Ἀγαμέμνονος Ἀτρεΐδαο, </p>
<p>καί μιν φωνήσας ἔπεα πτερόεντα προσηύδα:  </p>
<p>Ἀτρεΐδη νῦν δή που Ἀχιλλῆος ὀλοὸν κῆρ </p>
<p>γηθεῖ ἐνὶ στήθεσσι φόνον καὶ φύζαν Ἀχαιῶν </p>
<p>δερκομένῳ, ἐπεὶ οὔ οἱ ἔνι φρένες οὐδ' ἠβαιαί. </p>
<p>ἀλλ' ὃ μὲν ὣς ἀπόλοιτο, θεὸς δέ ἑ σιφλώσειε:  </p>
<p>σοὶ δ' οὔ πω μάλα πάγχυ θεοὶ μάκαρες κοτέουσιν, </p>
<p>ἀλλ' ἔτι που Τρώων ἡγήτορες ἠδὲ μέδοντες </p>
<p>εὐρὺ κονίσουσιν πεδίον, σὺ δ' ἐπόψεαι αὐτὸς </p>
<p>φεύγοντας προτὶ ἄστυ νεῶν ἄπο καὶ κλισιάων. </p>
<p>ὣς εἰπὼν μέγ' ἄϋσεν ἐπεσσύμενος πεδίοιο. </p>
<p>ὅσσόν τ' ἐννεάχιλοι ἐπίαχον ἢ δεκάχιλοι </p>
<p>ἀνέρες ἐν πολέμῳ ἔριδα ξυνάγοντες Ἄρηος, </p>
<p>τόσσην ἐκ στήθεσφιν ὄπα κρείων ἐνοσίχθων </p>
<p>ἧκεν:  Ἀχαιοῖσιν δὲ μέγα σθένος ἔμβαλ' ἑκάστῳ </p>
<p>καρδίῃ, ἄληκτον πολεμίζειν ἠδὲ μάχεσθαι. </p>
<p>Ἥρη δ' εἰσεῖδε χρυσόθρονος ὀφθαλμοῖσι </p>
<p>στᾶσ' ἐξ Οὐλύμποιο ἀπὸ ῥίου:  αὐτίκα δ' ἔγνω </p>
<p>τὸν μὲν ποιπνύοντα μάχην ἀνὰ κυδιάνειραν </p>
<p>αὐτοκασίγνητον καὶ δαέρα, χαῖρε δὲ θυμῷ:  </p>
<p>Ζῆνα δ' ἐπ' ἀκροτάτης κορυφῆς πολυπίδακος Ἴδης </p>
<p>ἥμενον εἰσεῖδε, στυγερὸς δέ οἱ ἔπλετο θυμῷ. </p>
<p>μερμήριξε δ' ἔπειτα βοῶπις πότνια Ἥρη </p>
<p>ὅππως ἐξαπάφοιτο Διὸς νόον αἰγιόχοιο:  </p>
<p>ἥδε δέ οἱ κατὰ θυμὸν ἀρίστη φαίνετο βουλὴ </p>
<p>ἐλθεῖν εἰς Ἴδην εὖ ἐντύνασαν ἓ αὐτήν, </p>
<p>εἴ πως ἱμείραιτο παραδραθέειν φιλότητι </p>
<p>ᾗ χροιῇ, τῷ δ' ὕπνον ἀπήμονά τε λιαρόν τε </p>
<p>χεύῃ ἐπὶ βλεφάροισιν ἰδὲ φρεσὶ πευκαλίμῃσι. </p>
<p>βῆ δ' ἴμεν ἐς θάλαμον, τόν οἱ φίλος υἱὸς ἔτευξεν </p>
<p>Ἥφαιστος, πυκινὰς δὲ θύρας σταθμοῖσιν ἐπῆρσε </p>
<p>κληῗδι κρυπτῇ, τὴν δ' οὐ θεὸς ἄλλος ἀνῷγεν:  </p>
<p>ἔνθ' ἥ γ' εἰσελθοῦσα θύρας ἐπέθηκε φαεινάς. </p>
<p>ἀμβροσίῃ μὲν πρῶτον ἀπὸ χροὸς ἱμερόεντος </p>
<p>λύματα πάντα κάθηρεν, ἀλείψατο δὲ λίπ' ἐλαίῳ </p>
<p>ἀμβροσίῳ ἑδανῷ, τό ῥά οἱ τεθυωμένον ἦεν:  </p>
<p>τοῦ καὶ κινυμένοιο Διὸς κατὰ χαλκοβατὲς δῶ </p>
<p>ἔμπης ἐς γαῖάν τε καὶ οὐρανὸν ἵκετ' ἀϋτμή. </p>
<p>τῷ ῥ' ἥ γε χρόα καλὸν ἀλειψαμένη ἰδὲ χαίτας </p>
<p>πεξαμένη χερσὶ πλοκάμους ἔπλεξε φαεινοὺς </p>
<p>καλοὺς ἀμβροσίους ἐκ κράατος ἀθανάτοιο. </p>
<p>ἀμφὶ δ' ἄρ' ἀμβρόσιον ἑανὸν ἕσαθ', ὅν οἱ Ἀθήνη </p>
<p>ἔξυσ' ἀσκήσασα, τίθει δ' ἐνὶ δαίδαλα πολλά:  </p>
<p>χρυσείῃς δ' ἐνετῇσι κατὰ στῆθος περονᾶτο. </p>
<p>ζώσατο δὲ ζώνῃ ἑκατὸν θυσάνοις ἀραρυίῃ, </p>
<p>ἐν δ' ἄρα ἕρματα ἧκεν ἐϋτρήτοισι λοβοῖσι </p>
<p>τρίγληνα μορόεντα:  χάρις δ' ἀπελάμπετο πολλή. </p>
<p>κρηδέμνῳ δ' ἐφύπερθε καλύψατο δῖα θεάων </p>
<p>καλῷ νηγατέῳ:  λευκὸν δ' ἦν ἠέλιος ὥς: </p>
<p>ποσσὶ δ' ὑπὸ λιπαροῖσιν ἐδήσατο καλὰ πέδιλα. </p>
<p>αὐτὰρ ἐπεὶ δὴ πάντα περὶ χροῒ θήκατο κόσμον </p>
<p>βῆ ῥ' ἴμεν ἐκ θαλάμοιο, καλεσσαμένη δ' Ἀφροδίτην </p>
<p>τῶν ἄλλων ἀπάνευθε θεῶν πρὸς μῦθον ἔειπε:  </p>
<p>ἦ ῥά νύ μοί τι πίθοιο φίλον τέκος ὅττί κεν εἴπω, </p>
<p>ἦέ κεν ἀρνήσαιο κοτεσσαμένη τό γε θυμῷ, </p>
<p>οὕνεκ' ἐγὼ Δαναοῖσι, σὺ δὲ Τρώεσσιν ἀρήγεις; </p>
<p>τὴν δ' ἠμείβετ' ἔπειτα Διὸς θυγάτηρ Ἀφροδίτη:  </p>
<p>Ἥρη πρέσβα θεὰ θύγατερ μεγάλοιο Κρόνοιο </p>
<p>αὔδα ὅ τι φρονέεις: τελέσαι δέ με θυμὸς ἄνωγεν, </p>
<p>εἰ δύναμαι τελέσαι γε καὶ εἰ τετελεσμένον ἐστίν. </p>
<p>τὴν δὲ δολοφρονέουσα προσηύδα πότνια Ἥρη:  </p>
<p>δὸς νῦν μοι φιλότητα καὶ ἵμερον, ᾧ τε σὺ πάντας </p>
<p>δαμνᾷ ἀθανάτους ἠδὲ θνητοὺς ἀνθρώπους. </p>
<p>εἶμι γὰρ ὀψομένη πολυφόρβου πείρατα γαίης, </p>
<p>Ὠκεανόν τε θεῶν γένεσιν καὶ μητέρα Τηθύν, </p>
<p>οἵ μ' ἐν σφοῖσι δόμοισιν ἐῢ τρέφον ἠδ' ἀτίταλλον </p>
<p>δεξάμενοι Ῥείας, ὅτε τε Κρόνον εὐρύοπα Ζεὺς </p>
<p>γαίης νέρθε καθεῖσε καὶ ἀτρυγέτοιο θαλάσσης: </p>
<p>τοὺς εἶμ' ὀψομένη, καί σφ' ἄκριτα νείκεα λύσω:  </p>
<p>ἤδη γὰρ δηρὸν χρόνον ἀλλήλων ἀπέχονται </p>
<p>εὐνῆς καὶ φιλότητος, ἐπεὶ χόλος ἔμπεσε θυμῷ. </p>
<p>εἰ κείνω ἐπέεσσι παραιπεπιθοῦσα φίλον κῆρ </p>
<p>εἰς εὐνὴν ἀνέσαιμι ὁμωθῆναι φιλότητι, </p>
<p>αἰεί κέ σφι φίλη τε καὶ αἰδοίη καλεοίμην. </p>
<p>τὴν δ' αὖτε προσέειπε φιλομειδὴς Ἀφροδίτη:  </p>
<p>οὐκ ἔστ' οὐδὲ ἔοικε τεὸν ἔπος ἀρνήσασθαι:  </p>
<p>Ζηνὸς γὰρ τοῦ ἀρίστου ἐν ἀγκοίνῃσιν ἰαύεις. </p>
<p>ἦ, καὶ ἀπὸ στήθεσφιν ἐλύσατο κεστὸν ἱμάντα </p>
<p>ποικίλον, ἔνθα δέ οἱ θελκτήρια πάντα τέτυκτο:  </p>
<p>ἔνθ' ἔνι μὲν φιλότης, ἐν δ' ἵμερος, ἐν δ' ὀαριστὺς </p>
<p>πάρφασις, ἥ τ' ἔκλεψε νόον πύκα περ φρονεόντων. </p>
<p>τόν ῥά οἱ ἔμβαλε χερσὶν ἔπος τ' ἔφατ' ἔκ τ' ὀνόμαζε:  </p>
<p>τῆ νῦν τοῦτον ἱμάντα τεῷ ἐγκάτθεο κόλπῳ </p>
<p>ποικίλον, ᾧ ἔνι πάντα τετεύχαται:  οὐδέ σέ φημι </p>
<p>ἄπρηκτόν γε νέεσθαι, ὅ τι φρεσὶ σῇσι μενοινᾷς. </p>
<p>ὣς φάτο, μείδησεν δὲ βοῶπις πότνια Ἥρη, </p>
<p>μειδήσασα δ' ἔπειτα ἑῷ ἐγκάτθετο κόλπῳ. </p>
<p>ἣ μὲν ἔβη πρὸς δῶμα Διὸς θυγάτηρ Ἀφροδίτη, </p>
<p>Ἥρη δ' ἀΐξασα λίπεν ῥίον Οὐλύμποιο, </p>
<p>Πιερίην δ' ἐπιβᾶσα καὶ Ἠμαθίην ἐρατεινὴν </p>
<p>σεύατ' ἐφ' ἱπποπόλων Θρῃκῶν ὄρεα νιφόεντα </p>
<p>ἀκροτάτας κορυφάς: οὐδὲ χθόνα μάρπτε ποδοῖιν:  </p>
<p>ἐξ Ἀθόω δ' ἐπὶ πόντον ἐβήσετο κυμαίνοντα, </p>
<p>Λῆμνον δ' εἰσαφίκανε πόλιν θείοιο Θόαντος. </p>
<p>ἔνθ' Ὕπνῳ ξύμβλητο κασιγνήτῳ Θανάτοιο, </p>
<p>ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζεν:  </p>
<p>Ὕπνε ἄναξ πάντων τε θεῶν πάντων τ' ἀνθρώπων, </p>
<p>ἠμὲν δή ποτ' ἐμὸν ἔπος ἔκλυες, ἠδ' ἔτι καὶ νῦν </p>
<p>πείθευ:  ἐγὼ δέ κέ τοι ἰδέω χάριν ἤματα πάντα. </p>
<p>κοίμησόν μοι Ζηνὸς ὑπ' ὀφρύσιν ὄσσε φαεινὼ </p>
<p>αὐτίκ' ἐπεί κεν ἐγὼ παραλέξομαι ἐν φιλότητι. </p>
<p>δῶρα δέ τοι δώσω καλὸν θρόνον ἄφθιτον αἰεὶ </p>
<p>χρύσεον:  Ἥφαιστος δέ κ' ἐμὸς πάϊς ἀμφιγυήεις </p>
<p>τεύξει' ἀσκήσας, ὑπὸ δὲ θρῆνυν ποσὶν ἥσει, </p>
<p>τῷ κεν ἐπισχοίης λιπαροὺς πόδας εἰλαπινάζων. </p>
<p>τὴν δ' ἀπαμειβόμενος προσεφώνεε νήδυμος Ὕπνος: </p>
<p>Ἥρη πρέσβα θεὰ θύγατερ μεγάλοιο Κρόνοιο </p>
<p>ἄλλον μέν κεν ἔγωγε θεῶν αἰειγενετάων </p>
<p>ῥεῖα κατευνήσαιμι, καὶ ἂν ποταμοῖο ῥέεθρα </p>
<p>Ὠκεανοῦ, ὅς περ γένεσις πάντεσσι τέτυκται:  </p>
<p>Ζηνὸς δ' οὐκ ἂν ἔγωγε Κρονίονος ἆσσον ἱκοίμην </p>
<p>οὐδὲ κατευνήσαιμ', ὅτε μὴ αὐτός γε κελεύοι. </p>
<p>ἤδη γάρ με καὶ ἄλλο τεὴ ἐπίνυσσεν ἐφετμὴ </p>
<p>ἤματι τῷ ὅτε κεῖνος ὑπέρθυμος Διὸς υἱὸς </p>
<p>ἔπλεεν Ἰλιόθεν Τρώων πόλιν ἐξαλαπάξας. </p>
<p>ἤτοι ἐγὼ μὲν ἔλεξα Διὸς νόον αἰγιόχοιο </p>
<p>νήδυμος ἀμφιχυθείς: σὺ δέ οἱ κακὰ μήσαο θυμῷ </p>
<p>ὄρσασ' ἀργαλέων ἀνέμων ἐπὶ πόντον ἀήτας, </p>
<p>καί μιν ἔπειτα Κόων δ' εὖ ναιομένην ἀπένεικας </p>
<p>νόσφι φίλων πάντων. ὃ δ' ἐπεγρόμενος χαλέπαινε </p>
<p>ῥιπτάζων κατὰ δῶμα θεούς, ἐμὲ δ' ἔξοχα πάντων </p>
<p>ζήτει:  καί κέ μ' ἄϊστον ἀπ' αἰθέρος ἔμβαλε πόντῳ, </p>
<p>εἰ μὴ Νὺξ δμήτειρα θεῶν ἐσάωσε καὶ ἀνδρῶν:  </p>
<p>τὴν ἱκόμην φεύγων, ὃ δ' ἐπαύσατο χωόμενός περ. </p>
<p>ἅζετο γὰρ μὴ Νυκτὶ θοῇ ἀποθύμια ἕρδοι. </p>
<p>νῦν αὖ τοῦτό μ' ἄνωγας ἀμήχανον ἄλλο τελέσσαι. </p>
<p>τὸν δ' αὖτε προσέειπε βοῶπις πότνια Ἥρη:  </p>
<p>Ὕπνε τί ἢ δὲ σὺ ταῦτα μετὰ φρεσὶ σῇσι μενοινᾷς; </p>
<p>ἦ φῂς ὣς Τρώεσσιν ἀρηξέμεν εὐρύοπα Ζῆν </p>
<p>ὡς Ἡρακλῆος περιχώσατο παῖδος ἑοῖο; </p>
<p>ἀλλ' ἴθ', ἐγὼ δέ κέ τοι Χαρίτων μίαν ὁπλοτεράων </p>
<p>δώσω ὀπυιέμεναι καὶ σὴν κεκλῆσθαι ἄκοιτιν. </p>
<p>ὣς φάτο, χήρατο δ' Ὕπνος, ἀμειβόμενος δὲ προσηύδα:  </p>
<p>ἄγρει νῦν μοι ὄμοσσον ἀάατον Στυγὸς ὕδωρ, </p>
<p>χειρὶ δὲ τῇ ἑτέρῃ μὲν ἕλε χθόνα πουλυβότειραν, </p>
<p>τῇ δ' ἑτέρῃ ἅλα μαρμαρέην, ἵνα νῶϊν ἅπαντες </p>
<p>μάρτυροι ὦσ' οἳ ἔνερθε θεοὶ Κρόνον ἀμφὶς ἐόντες, </p>
<p>ἦ μὲν ἐμοὶ δώσειν Χαρίτων μίαν ὁπλοτεράων </p>
<p>Πασιθέην, ἧς τ' αὐτὸς ἐέλδομαι ἤματα πάντα. </p>
<p>ὣς ἔφατ', οὐδ' ἀπίθησε θεὰ λευκώλενος Ἥρη, </p>
<p>ὄμνυε δ' ὡς ἐκέλευε, θεοὺς δ' ὀνόμηνεν ἅπαντας </p>
<p>τοὺς ὑποταρταρίους οἳ Τιτῆνες καλέονται. </p>
<p>αὐτὰρ ἐπεί ῥ' ὄμοσέν τε τελεύτησέν τε τὸν ὅρκον, </p>
<p>τὼ βήτην Λήμνου τε καὶ Ἴμβρου ἄστυ λιπόντε </p>
<p>ἠέρα ἑσσαμένω ῥίμφα πρήσσοντε κέλευθον. </p>
<p>Ἴδην δ' ἱκέσθην πολυπίδακα μητέρα θηρῶν </p>
<p>Λεκτόν, ὅθι πρῶτον λιπέτην ἅλα:  τὼ δ' ἐπὶ χέρσου </p>
<p>βήτην, ἀκροτάτη δὲ ποδῶν ὕπο σείετο ὕλη. </p>
<p>ἔνθ' Ὕπνος μὲν ἔμεινε πάρος Διὸς ὄσσε ἰδέσθαι </p>
<p>εἰς ἐλάτην ἀναβὰς περιμήκετον, ἣ τότ' ἐν Ἴδῃ </p>
<p>μακροτάτη πεφυυῖα δι' ἠέρος αἰθέρ' ἵκανεν:  </p>
<p>ἔνθ' ἧστ' ὄζοισιν πεπυκασμένος εἰλατίνοισιν </p>
<p>ὄρνιθι λιγυρῇ ἐναλίγκιος, ἥν τ' ἐν ὄρεσσι </p>
<p>χαλκίδα κικλήσκουσι θεοί, ἄνδρες δὲ κύμινδιν. </p>
<p>Ἥρη δὲ κραιπνῶς προσεβήσετο Γάργαρον ἄκρον </p>
<p>Ἴδης ὑψηλῆς: ἴδε δὲ νεφεληγερέτα Ζεύς. </p>
<p>ὡς δ' ἴδεν, ὥς μιν ἔρως πυκινὰς φρένας ἀμφεκάλυψεν, </p>
<p>οἷον ὅτε πρῶτόν περ ἐμισγέσθην φιλότητι </p>
<p>εἰς εὐνὴν φοιτῶντε, φίλους λήθοντε τοκῆας. </p>
<p>στῆ δ' αὐτῆς προπάροιθεν ἔπος τ' ἔφατ' ἔκ τ' ὀνόμαζεν:  </p>
<p>Ἥρη πῇ μεμαυῖα κατ' Οὐλύμπου τόδ' ἱκάνεις; </p>
<p>ἵπποι δ' οὐ παρέασι καὶ ἅρματα τῶν κ' ἐπιβαίης. </p>
<p>τὸν δὲ δολοφρονέουσα προσηύδα πότνια Ἥρη:  </p>
<p>ἔρχομαι ὀψομένη πολυφόρβου πείρατα γαίης, </p>
<p>Ὠκεανόν τε θεῶν γένεσιν καὶ μητέρα Τηθύν, </p>
<p>οἵ με σφοῖσι δόμοισιν ἐῢ τρέφον ἠδ' ἀτίταλλον:  </p>
<p>τοὺς εἶμ' ὀψομένη, καί σφ' ἄκριτα νείκεα λύσω:  </p>
<p>ἤδη γὰρ δηρὸν χρόνον ἀλλήλων ἀπέχονται </p>
<p>εὐνῆς καὶ φιλότητος, ἐπεὶ χόλος ἔμπεσε θυμῷ. </p>
<p>ἵπποι δ' ἐν πρυμνωρείῃ πολυπίδακος Ἴδης </p>
<p>ἑστᾶσ', οἵ μ' οἴσουσιν ἐπὶ τραφερήν τε καὶ ὑγρήν. </p>
<p>νῦν δὲ σεῦ εἵνεκα δεῦρο κατ' Οὐλύμπου τόδ' ἱκάνω, </p>
<p>μή πώς μοι μετέπειτα χολώσεαι, αἴ κε σιωπῇ </p>
<p>οἴχωμαι πρὸς δῶμα βαθυρρόου Ὠκεανοῖο. </p>
<p>τὴν δ' ἀπαμειβόμενος προσέφη νεφεληγερέτα Ζεύς: </p>
<p>Ἥρη κεῖσε μὲν ἔστι καὶ ὕστερον ὁρμηθῆναι, </p>
<p>νῶϊ δ' ἄγ' ἐν φιλότητι τραπείομεν εὐνηθέντε. </p>
<p>οὐ γάρ πώ ποτέ μ' ὧδε θεᾶς ἔρος οὐδὲ γυναικὸς </p>
<p>θυμὸν ἐνὶ στήθεσσι περιπροχυθεὶς ἐδάμασσεν, </p>
<p>οὐδ' ὁπότ' ἠρασάμην Ἰξιονίης ἀλόχοιο, </p>
<p>ἣ τέκε Πειρίθοον θεόφιν μήστωρ' ἀτάλαντον:  </p>
<p>οὐδ' ὅτε περ Δανάης καλλισφύρου Ἀκρισιώνης, </p>
<p>ἣ τέκε Περσῆα πάντων ἀριδείκετον ἀνδρῶν:  </p>
<p>οὐδ' ὅτε Φοίνικος κούρης τηλεκλειτοῖο, </p>
<p>ἣ τέκε μοι Μίνων τε καὶ ἀντίθεον Ῥαδάμανθυν:  </p>
<p>οὐδ' ὅτε περ Σεμέλης οὐδ' Ἀλκμήνης ἐνὶ Θήβῃ, </p>
<p>ἥ ῥ' Ἡρακλῆα κρατερόφρονα γείνατο παῖδα:  </p>
<p>ἣ δὲ Διώνυσον Σεμέλη τέκε χάρμα βροτοῖσιν:  </p>
<p>οὐδ' ὅτε Δήμητρος καλλιπλοκάμοιο ἀνάσσης, </p>
<p>οὐδ' ὁπότε Λητοῦς ἐρικυδέος, οὐδὲ σεῦ αὐτῆς, </p>
<p>ὡς σέο νῦν ἔραμαι καί με γλυκὺς ἵμερος αἱρεῖ. </p>
<p>τὸν δὲ δολοφρονέουσα προσηύδα πότνια Ἥρη:  </p>
<p>αἰνότατε Κρονίδη ποῖον τὸν μῦθον ἔειπες. </p>
<p>εἰ νῦν ἐν φιλότητι λιλαίεαι εὐνηθῆναι </p>
<p>Ἴδης ἐν κορυφῇσι, τὰ δὲ προπέφανται ἅπαντα:  </p>
<p>πῶς κ' ἔοι εἴ τις νῶϊ θεῶν αἰειγενετάων </p>
<p>εὕδοντ' ἀθρήσειε, θεοῖσι δὲ πᾶσι μετελθὼν </p>
<p>πεφράδοι; οὐκ ἂν ἔγωγε τεὸν πρὸς δῶμα νεοίμην </p>
<p>ἐξ εὐνῆς ἀνστᾶσα, νεμεσσητὸν δέ κεν εἴη. </p>
<p>ἀλλ' εἰ δή ῥ' ἐθέλεις καί τοι φίλον ἔπλετο θυμῷ, </p>
<p>ἔστιν τοι θάλαμος, τόν τοι φίλος υἱὸς ἔτευξεν </p>
<p>Ἥφαιστος, πυκινὰς δὲ θύρας σταθμοῖσιν ἐπῆρσεν:  </p>
<p>ἔνθ' ἴομεν κείοντες, ἐπεί νύ τοι εὔαδεν εὐνή. </p>
<p>τὴν δ' ἀπαμειβόμενος προσέφη νεφεληγερέτα Ζεύς: </p>
<p>Ἥρη μήτε θεῶν τό γε δείδιθι μήτέ τιν' ἀνδρῶν </p>
<p>ὄψεσθαι:  τοῖόν τοι ἐγὼ νέφος ἀμφικαλύψω </p>
<p>χρύσεον:  οὐδ' ἂν νῶϊ διαδράκοι Ἠέλιός περ, </p>
<p>οὗ τε καὶ ὀξύτατον πέλεται φάος εἰσοράασθαι. </p>
<p>ἦ ῥα καὶ ἀγκὰς ἔμαρπτε Κρόνου παῖς ἣν παράκοιτιν:  </p>
<p>τοῖσι δ' ὑπὸ χθὼν δῖα φύεν νεοθηλέα ποίην, </p>
<p>λωτόν θ' ἑρσήεντα ἰδὲ κρόκον ἠδ' ὑάκινθον </p>
<p>πυκνὸν καὶ μαλακόν, ὃς ἀπὸ χθονὸς ὑψόσ' ἔεργε. </p>
<p>τῷ ἔνι λεξάσθην, ἐπὶ δὲ νεφέλην ἕσσαντο </p>
<p>καλὴν χρυσείην:  στιλπναὶ δ' ἀπέπιπτον ἔερσαι. </p>
<p>ὣς ὃ μὲν ἀτρέμας εὗδε πατὴρ ἀνὰ Γαργάρῳ ἄκρῳ, </p>
<p>ὕπνῳ καὶ φιλότητι δαμείς, ἔχε δ' ἀγκὰς ἄκοιτιν:  </p>
<p>βῆ δὲ θέειν ἐπὶ νῆας Ἀχαιῶν νήδυμος Ὕπνος </p>
<p>ἀγγελίην ἐρέων γαιηόχῳ ἐννοσιγαίῳ:  </p>
<p>ἀγχοῦ δ' ἱστάμενος ἔπεα πτερόεντα προσηύδα:  </p>
<p>πρόφρων νῦν Δαναοῖσι Ποσείδαον ἐπάμυνε, </p>
<p>καί σφιν κῦδος ὄπαζε μίνυνθά περ, ὄφρ' ἔτι εὕδει </p>
<p>Ζεύς, ἐπεὶ αὐτῷ ἐγὼ μαλακὸν περὶ κῶμ' ἐκάλυψα:  </p>
<p>Ἥρη δ' ἐν φιλότητι παρήπαφεν εὐνηθῆναι. </p>
<p>ὣς εἰπὼν ὃ μὲν ᾤχετ' ἐπὶ κλυτὰ φῦλ' ἀνθρώπων, </p>
<p>τὸν δ' ἔτι μᾶλλον ἀνῆκεν ἀμυνέμεναι Δαναοῖσιν. </p>
<p>αὐτίκα δ' ἐν πρώτοισι μέγα προθορὼν ἐκέλευσεν:  </p>
<p>Ἀργεῖοι καὶ δ' αὖτε μεθίεμεν Ἕκτορι νίκην </p>
<p>Πριαμίδῃ, ἵνα νῆας ἕλῃ καὶ κῦδος ἄρηται; </p>
<p>ἀλλ' ὃ μὲν οὕτω φησὶ καὶ εὔχεται οὕνεκ' Ἀχιλλεὺς </p>
<p>νηυσὶν ἔπι γλαφυρῇσι μένει κεχολωμένος ἦτορ:  </p>
<p>κείνου δ' οὔ τι λίην ποθὴ ἔσσεται, εἴ κεν οἳ ἄλλοι </p>
<p>ἡμεῖς ὀτρυνώμεθ' ἀμυνέμεν ἀλλήλοισιν. </p>
<p>ἀλλ' ἄγεθ' ὡς ἂν ἐγὼ εἴπω πειθώμεθα πάντες: </p>
<p>ἀσπίδες ὅσσαι ἄρισται ἐνὶ στρατῷ ἠδὲ μέγισται </p>
<p>ἑσσάμενοι, κεφαλὰς δὲ παναίθῃσιν κορύθεσσι </p>
<p>κρύψαντες, χερσίν τε τὰ μακρότατ' ἔγχε' ἑλόντες </p>
<p>ἴομεν:  αὐτὰρ ἐγὼν ἡγήσομαι, οὐδ' ἔτι φημὶ </p>
<p>Ἕκτορα Πριαμίδην μενέειν μάλα περ μεμαῶτα. </p>
<p>ὃς δέ κ' ἀνὴρ μενέχαρμος, ἔχει δ' ὀλίγον σάκος ὤμῳ, </p>
<p>χείρονι φωτὶ δότω, ὃ δ' ἐν ἀσπίδι μείζονι δύτω. </p>
<p>ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο:  </p>
<p>τοὺς δ' αὐτοὶ βασιλῆες ἐκόσμεον οὐτάμενοί περ </p>
<p>Τυδεΐδης Ὀδυσεύς τε καὶ Ἀτρεΐδης Ἀγαμέμνων:  </p>
<p>οἰχόμενοι δ' ἐπὶ πάντας ἀρήϊα τεύχε' ἄμειβον:  </p>
<p>ἐσθλὰ μὲν ἐσθλὸς ἔδυνε, χέρεια δὲ χείρονι δόσκεν. </p>
<p>αὐτὰρ ἐπεί ῥ' ἕσσαντο περὶ χροῒ νώροπα χαλκὸν </p>
<p>βάν ῥ' ἴμεν:  ἦρχε δ' ἄρά σφι Ποσειδάων ἐνοσίχθων </p>
<p>δεινὸν ἄορ τανύηκες ἔχων ἐν χειρὶ παχείῃ </p>
<p>εἴκελον ἀστεροπῇ:  τῷ δ' οὐ θέμις ἐστὶ μιγῆναι </p>
<p>ἐν δαῒ λευγαλέῃ, ἀλλὰ δέος ἰσχάνει ἄνδρας. </p>
<p>Τρῶας δ' αὖθ' ἑτέρωθεν ἐκόσμει φαίδιμος Ἕκτωρ. </p>
<p>δή ῥα τότ' αἰνοτάτην ἔριδα πτολέμοιο τάνυσσαν </p>
<p>κυανοχαῖτα Ποσειδάων καὶ φαίδιμος Ἕκτωρ, </p>
<p>ἤτοι ὃ μὲν Τρώεσσιν, ὃ δ' Ἀργείοισιν ἀρήγων. </p>
<p>ἐκλύσθη δὲ θάλασσα ποτὶ κλισίας τε νέας τε </p>
<p>Ἀργείων:  οἳ δὲ ξύνισαν μεγάλῳ ἀλαλητῷ. </p>
<p>οὔτε θαλάσσης κῦμα τόσον βοάᾳ ποτὶ χέρσον </p>
<p>ποντόθεν ὀρνύμενον πνοιῇ Βορέω ἀλεγεινῇ:  </p>
<p>οὔτε πυρὸς τόσσός γε ποτὶ βρόμος αἰθομένοιο </p>
<p>οὔρεος ἐν βήσσῃς, ὅτε τ' ὤρετο καιέμεν ὕλην:  </p>
<p>οὔτ' ἄνεμος τόσσόν γε περὶ δρυσὶν ὑψικόμοισι </p>
<p>ἠπύει, ὅς τε μάλιστα μέγα βρέμεται χαλεπαίνων, </p>
<p>ὅσση ἄρα Τρώων καὶ Ἀχαιῶν ἔπλετο φωνὴ </p>
<p>δεινὸν ἀϋσάντων, ὅτ' ἐπ' ἀλλήλοισιν ὄρουσαν. </p>
<p>Αἴαντος δὲ πρῶτος ἀκόντισε φαίδιμος Ἕκτωρ </p>
<p>ἔγχει, ἐπεὶ τέτραπτο πρὸς ἰθύ οἱ, οὐδ' ἀφάμαρτε, </p>
<p>τῇ ῥα δύω τελαμῶνε περὶ στήθεσσι τετάσθην, </p>
<p>ἤτοι ὃ μὲν σάκεος, ὃ δὲ φασγάνου ἀργυροήλου:  </p>
<p>τώ οἱ ῥυσάσθην τέρενα χρόα. χώσατο δ' Ἕκτωρ, </p>
<p>ὅττί ῥά οἱ βέλος ὠκὺ ἐτώσιον ἔκφυγε χειρός, </p>
<p>ἂψ δ' ἑτάρων εἰς ἔθνος ἐχάζετο κῆρ' ἀλεείνων. </p>
<p>τὸν μὲν ἔπειτ' ἀπιόντα μέγας Τελαμώνιος Αἴας </p>
<p>χερμαδίῳ, τά ῥα πολλὰ θοάων ἔχματα νηῶν </p>
<p>πὰρ ποσὶ μαρναμένων ἐκυλίνδετο, τῶν ἓν ἀείρας </p>
<p>στῆθος βεβλήκει ὑπὲρ ἄντυγος ἀγχόθι δειρῆς, </p>
<p>στρόμβον δ' ὣς ἔσσευε βαλών, περὶ δ' ἔδραμε πάντῃ. </p>
<p>ὡς δ' ὅθ' ὑπὸ πληγῆς πατρὸς Διὸς ἐξερίπῃ δρῦς </p>
<p>πρόρριζος, δεινὴ δὲ θεείου γίγνεται ὀδμὴ </p>
<p>ἐξ αὐτῆς, τὸν δ' οὔ περ ἔχει θράσος ὅς κεν ἴδηται </p>
<p>ἐγγὺς ἐών, χαλεπὸς δὲ Διὸς μεγάλοιο κεραυνός, </p>
<p>ὣς ἔπεσ' Ἕκτορος ὦκα χαμαὶ μένος ἐν κονίῃσι:  </p>
<p>χειρὸς δ' ἔκβαλεν ἔγχος, ἐπ' αὐτῷ δ' ἀσπὶς ἑάφθη </p>
<p>καὶ κόρυς, ἀμφὶ δέ οἱ βράχε τεύχεα ποικίλα χαλκῷ. </p>
<p>οἳ δὲ μέγα ἰάχοντες ἐπέδραμον υἷες Ἀχαιῶν </p>
<p>ἐλπόμενοι ἐρύεσθαι, ἀκόντιζον δὲ θαμειὰς </p>
<p>αἰχμάς: ἀλλ' οὔ τις ἐδυνήσατο ποιμένα λαῶν </p>
<p>οὐτάσαι οὐδὲ βαλεῖν:  πρὶν γὰρ περίβησαν ἄριστοι </p>
<p>Πουλυδάμας τε καὶ Αἰνείας καὶ δῖος Ἀγήνωρ </p>
<p>Σαρπηδών τ' ἀρχὸς Λυκίων καὶ Γλαῦκος ἀμύμων. </p>
<p>τῶν δ' ἄλλων οὔ τίς εὑ ἀκήδεσεν, ἀλλὰ πάροιθεν </p>
<p>ἀσπίδας εὐκύκλους σχέθον αὐτοῦ. τὸν δ' ἄρ' ἑταῖροι </p>
<p>χερσὶν ἀείραντες φέρον ἐκ πόνου, ὄφρ' ἵκεθ' ἵππους </p>
<p>ὠκέας, οἵ οἱ ὄπισθε μάχης ἠδὲ πτολέμοιο </p>
<p>ἕστασαν ἡνίοχόν τε καὶ ἅρματα ποικίλ' ἔχοντες: </p>
<p>οἳ τόν γε προτὶ ἄστυ φέρον βαρέα στενάχοντα. </p>
<p>ἀλλ' ὅτε δὴ πόρον ἷξον ἐϋρρεῖος ποταμοῖο </p>
<p>Ξάνθου δινήεντος, ὃν ἀθάνατος τέκετο Ζεύς, </p>
<p>ἔνθά μιν ἐξ ἵππων πέλασαν χθονί, κὰδ δέ οἱ ὕδωρ </p>
<p>χεῦαν:  ὃ δ' ἀμπνύνθη καὶ ἀνέδρακεν ὀφθαλμοῖσιν, </p>
<p>ἑζόμενος δ' ἐπὶ γοῦνα κελαινεφὲς αἷμ' ἀπέμεσσεν:  </p>
<p>αὖτις δ' ἐξοπίσω πλῆτο χθονί, τὼ δέ οἱ ὄσσε </p>
<p>νὺξ ἐκάλυψε μέλαινα:  βέλος δ' ἔτι θυμὸν ἐδάμνα. </p>
<p>Ἀργεῖοι δ' ὡς οὖν ἴδον Ἕκτορα νόσφι κιόντα </p>
<p>μᾶλλον ἐπὶ Τρώεσσι θόρον, μνήσαντο δὲ χάρμης. </p>
<p>ἔνθα πολὺ πρώτιστος Ὀϊλῆος ταχὺς Αἴας </p>
<p>Σάτνιον οὔτασε δουρὶ μετάλμενος ὀξυόεντι </p>
<p>Ἠνοπίδην, ὃν ἄρα νύμφη τέκε νηῒς ἀμύμων </p>
<p>Ἤνοπι βουκολέοντι παρ' ὄχθας Σατνιόεντος. </p>
<p>τὸν μὲν Ὀϊλιάδης δουρὶ κλυτὸς ἐγγύθεν ἐλθὼν </p>
<p>οὖτα κατὰ λαπάρην:  ὃ δ' ἀνετράπετ', ἀμφὶ δ' ἄρ' αὐτῷ </p>
<p>Τρῶες καὶ Δαναοὶ σύναγον κρατερὴν ὑσμίνην. </p>
<p>τῷ δ' ἐπὶ Πουλυδάμας ἐγχέσπαλος ἦλθεν ἀμύντωρ </p>
<p>Πανθοΐδης, βάλε δὲ Προθοήνορα δεξιὸν ὦμον </p>
<p>υἱὸν Ἀρηϊλύκοιο, δι' ὤμου δ' ὄβριμον ἔγχος </p>
<p>ἔσχεν, ὃ δ' ἐν κονίῃσι πεσὼν ἕλε γαῖαν ἀγοστῷ. </p>
<p>Πουλυδάμας δ' ἔκπαγλον ἐπεύξατο μακρὸν ἀΰσας: </p>
<p>οὐ μὰν αὖτ' ὀΐω μεγαθύμου Πανθοΐδαο </p>
<p>χειρὸς ἄπο στιβαρῆς ἅλιον πηδῆσαι ἄκοντα, </p>
<p>ἀλλά τις Ἀργείων κόμισε χροΐ, καί μιν ὀΐω </p>
<p>αὐτῷ σκηπτόμενον κατίμεν δόμον Ἄϊδος εἴσω. </p>
<p>ὣς ἔφατ', Ἀργείοισι δ' ἄχος γένετ' εὐξαμένοιο:  </p>
<p>Αἴαντι δὲ μάλιστα δαΐφρονι θυμὸν ὄρινε </p>
<p>τῷ Τελαμωνιάδῃ:  τοῦ γὰρ πέσεν ἄγχι μάλιστα. </p>
<p>καρπαλίμως δ' ἀπιόντος ἀκόντισε δουρὶ φαεινῷ. </p>
<p>Πουλυδάμας δ' αὐτὸς μὲν ἀλεύατο κῆρα μέλαιναν </p>
<p>λικριφὶς ἀΐξας, κόμισεν δ' Ἀντήνορος υἱὸς </p>
<p>Ἀρχέλοχος: τῷ γάρ ῥα θεοὶ βούλευσαν ὄλεθρον. </p>
<p>τόν ῥ' ἔβαλεν κεφαλῆς τε καὶ αὐχένος ἐν συνεοχμῷ, </p>
<p>νείατον ἀστράγαλον, ἀπὸ δ' ἄμφω κέρσε τένοντε:  </p>
<p>τοῦ δὲ πολὺ προτέρη κεφαλὴ στόμα τε ῥῖνές τε </p>
<p>οὔδεϊ πλῆντ' ἤ περ κνῆμαι καὶ γοῦνα πεσόντος. </p>
<p>Αἴας δ' αὖτ' ἐγέγωνεν ἀμύμονι Πουλυδάμαντι:  </p>
<p>φράζεο Πουλυδάμα καί μοι νημερτὲς ἐνίσπες </p>
<p>ἦ ῥ' οὐχ οὗτος ἀνὴρ Προθοήνορος ἀντὶ πεφάσθαι </p>
<p>ἄξιος; οὐ μέν μοι κακὸς εἴδεται οὐδὲ κακῶν ἔξ, </p>
<p>ἀλλὰ κασίγνητος Ἀντήνορος ἱπποδάμοιο </p>
<p>ἢ πάϊς: αὐτῷ γὰρ γενεὴν ἄγχιστα ἐῴκει. </p>
<p>ἦ ῥ' εὖ γιγνώσκων, Τρῶας δ' ἄχος ἔλλαβε θυμόν. </p>
<p>ἔνθ' Ἀκάμας Πρόμαχον Βοιώτιον οὔτασε δουρὶ </p>
<p>ἀμφὶ κασιγνήτῳ βεβαώς: ὃ δ' ὕφελκε ποδοῖιν. </p>
<p>τῷ δ' Ἀκάμας ἔκπαγλον ἐπεύξατο μακρὸν ἀΰσας: </p>
<p>Ἀργεῖοι ἰόμωροι ἀπειλάων ἀκόρητοι </p>
<p>οὔ θην οἴοισίν γε πόνος τ' ἔσεται καὶ ὀϊζὺς </p>
<p>ἡμῖν, ἀλλά ποθ' ὧδε κατακτενέεσθε καὶ ὔμμες. </p>
<p>φράζεσθ' ὡς ὑμῖν Πρόμαχος δεδμημένος εὕδει </p>
<p>ἔγχει ἐμῷ, ἵνα μή τι κασιγνήτοιό γε ποινὴ </p>
<p>δηρὸν ἄτιτος ἔῃ:  τὼ καί κέ τις εὔχεται ἀνὴρ </p>
<p>γνωτὸν ἐνὶ μεγάροισιν ἀρῆς ἀλκτῆρα λιπέσθαι. </p>
<p>ὣς ἔφατ', Ἀργείοισι δ' ἄχος γένετ' εὐξαμένοιο:  </p>
<p>Πηνέλεῳ δὲ μάλιστα δαΐφρονι θυμὸν ὄρινεν:  </p>
<p>ὁρμήθη δ' Ἀκάμαντος: ὃ δ' οὐχ ὑπέμεινεν ἐρωὴν </p>
<p>Πηνελέωο ἄνακτος: ὃ δ' οὔτασεν Ἰλιονῆα </p>
<p>υἱὸν Φόρβαντος πολυμήλου, τόν ῥα μάλιστα </p>
<p>Ἑρμείας Τρώων ἐφίλει καὶ κτῆσιν ὄπασσε:  </p>
<p>τῷ δ' ἄρ' ὑπὸ μήτηρ μοῦνον τέκεν Ἰλιονῆα. </p>
<p>τὸν τόθ' ὑπ' ὀφρύος οὖτα κατ' ὀφθαλμοῖο θέμεθλα, </p>
<p>ἐκ δ' ὦσε γλήνην:  δόρυ δ' ὀφθαλμοῖο διὰ πρὸ </p>
<p>καὶ διὰ ἰνίου ἦλθεν, ὃ δ' ἕζετο χεῖρε πετάσσας </p>
<p>ἄμφω:  Πηνέλεως δὲ ἐρυσσάμενος ξίφος ὀξὺ </p>
<p>αὐχένα μέσσον ἔλασσεν, ἀπήραξεν δὲ χαμᾶζε </p>
<p>αὐτῇ σὺν πήληκι κάρη:  ἔτι δ' ὄβριμον ἔγχος </p>
<p>ἦεν ἐν ὀφθαλμῷ:  ὃ δὲ φὴ κώδειαν ἀνασχὼν </p>
<p>πέφραδέ τε Τρώεσσι καὶ εὐχόμενος ἔπος ηὔδα:  </p>
<p>εἰπέμεναί μοι Τρῶες ἀγαυοῦ Ἰλιονῆος </p>
<p>πατρὶ φίλῳ καὶ μητρὶ γοήμεναι ἐν μεγάροισιν:  </p>
<p>οὐδὲ γὰρ ἣ Προμάχοιο δάμαρ Ἀλεγηνορίδαο </p>
<p>ἀνδρὶ φίλῳ ἐλθόντι γανύσσεται, ὁππότε κεν δὴ </p>
<p>ἐκ Τροίης σὺν νηυσὶ νεώμεθα κοῦροι Ἀχαιῶν. </p>
<p>ὣς φάτο, τοὺς δ' ἄρα πάντας ὑπὸ τρόμος ἔλλαβε γυῖα, </p>
<p>πάπτηνεν δὲ ἕκαστος ὅπῃ φύγοι αἰπὺν ὄλεθρον. </p>
<p>ἔσπετε νῦν μοι Μοῦσαι Ὀλύμπια δώματ' ἔχουσαι </p>
<p>ὅς τις δὴ πρῶτος βροτόεντ' ἀνδράγρι' Ἀχαιῶν </p>
<p>ἤρατ', ἐπεί ῥ' ἔκλινε μάχην κλυτὸς ἐννοσίγαιος. </p>
<p>Αἴας ῥα πρῶτος Τελαμώνιος Ὕρτιον οὖτα </p>
<p>Γυρτιάδην Μυσῶν ἡγήτορα καρτεροθύμων:  </p>
<p>Φάλκην δ' Ἀντίλοχος καὶ Μέρμερον ἐξενάριξε:  </p>
<p>Μηριόνης δὲ Μόρυν τε καὶ Ἱπποτίωνα κατέκτα, </p>
<p>Τεῦκρος δὲ Προθόωνά τ' ἐνήρατο καὶ Περιφήτην:  </p>
<p>Ἀτρεΐδης δ' ἄρ' ἔπειθ' Ὑπερήνορα ποιμένα λαῶν </p>
<p>οὖτα κατὰ λαπάρην, διὰ δ' ἔντερα χαλκὸς ἄφυσσε </p>
<p>δῃώσας: ψυχὴ δὲ κατ' οὐταμένην ὠτειλὴν </p>
<p>ἔσσυτ' ἐπειγομένη, τὸν δὲ σκότος ὄσσε κάλυψε. </p>
<p>πλείστους δ' Αἴας εἷλεν Ὀϊλῆος ταχὺς υἱός: </p>
<p>οὐ γάρ οἵ τις ὁμοῖος ἐπισπέσθαι ποσὶν ἦεν </p>
<p>ἀνδρῶν τρεσσάντων, ὅτε τε Ζεὺς ἐν φόβον ὄρσῃ. </p></div1>
<div1 lines="746" n="15">
<p>αὐτὰρ ἐπεὶ διά τε σκόλοπας καὶ τάφρον ἔβησαν </p>
<p>φεύγοντες, πολλοὶ δὲ δάμεν Δαναῶν ὑπὸ χερσίν, </p>
<p>οἳ μὲν δὴ παρ' ὄχεσφιν ἐρητύοντο μένοντες </p>
<p>χλωροὶ ὑπαὶ δείους πεφοβημένοι:  ἔγρετο δὲ Ζεὺς </p>
<p>Ἴδης ἐν κορυφῇσι παρὰ χρυσοθρόνου Ἥρης, </p>
<p>στῆ δ' ἄρ' ἀναΐξας, ἴδε δὲ Τρῶας καὶ Ἀχαιοὺς </p>
<p>τοὺς μὲν ὀρινομένους, τοὺς δὲ κλονέοντας ὄπισθεν </p>
<p>Ἀργείους, μετὰ δέ σφι Ποσειδάωνα ἄνακτα:  </p>
<p>Ἕκτορα δ' ἐν πεδίῳ ἴδε κείμενον, ἀμφὶ δ' ἑταῖροι </p>
<p>εἵαθ', ὃ δ' ἀργαλέῳ ἔχετ' ἄσθματι κῆρ ἀπινύσσων </p>
<p>αἷμ' ἐμέων, ἐπεὶ οὔ μιν ἀφαυρότατος βάλ' Ἀχαιῶν. </p>
<p>τὸν δὲ ἰδὼν ἐλέησε πατὴρ ἀνδρῶν τε θεῶν τε, </p>
<p>δεινὰ δ' ὑπόδρα ἰδὼν Ἥρην πρὸς μῦθον ἔειπεν:  </p>
<p>ἦ μάλα δὴ κακότεχνος ἀμήχανε σὸς δόλος Ἥρη </p>
<p>Ἕκτορα δῖον ἔπαυσε μάχης, ἐφόβησε δὲ λαούς. </p>
<p>οὐ μὰν οἶδ' εἰ αὖτε κακορραφίης ἀλεγεινῆς </p>
<p>πρώτη ἐπαύρηαι καί σε πληγῇσιν ἱμάσσω. </p>
<p>ἦ οὐ μέμνῃ ὅτε τ' ἐκρέμω ὑψόθεν, ἐκ δὲ ποδοῖιν </p>
<p>ἄκμονας ἧκα δύω, περὶ χερσὶ δὲ δεσμὸν ἴηλα </p>
<p>χρύσεον ἄρρηκτον; σὺ δ' ἐν αἰθέρι καὶ νεφέλῃσιν </p>
<p>ἐκρέμω:  ἠλάστεον δὲ θεοὶ κατὰ μακρὸν Ὄλυμπον, </p>
<p>λῦσαι δ' οὐκ ἐδύναντο παρασταδόν:  ὃν δὲ λάβοιμι </p>
<p>ῥίπτασκον τεταγὼν ἀπὸ βηλοῦ ὄφρ' ἂν ἵκηται </p>
<p>γῆν ὀλιγηπελέων:  ἐμὲ δ' οὐδ' ὧς θυμὸν ἀνίει </p>
<p>ἀζηχὴς ὀδύνη Ἡρακλῆος θείοιο, </p>
<p>τὸν σὺ ξὺν Βορέῃ ἀνέμῳ πεπιθοῦσα θυέλλας </p>
<p>πέμψας ἐπ' ἀτρύγετον πόντον κακὰ μητιόωσα, </p>
<p>καί μιν ἔπειτα Κόων δ' εὖ ναιομένην ἀπένεικας. </p>
<p>τὸν μὲν ἐγὼν ἔνθεν ῥυσάμην καὶ ἀνήγαγον αὖτις </p>
<p>Ἄργος ἐς ἱππόβοτον καὶ πολλά περ ἀθλήσαντα. </p>
<p>τῶν σ' αὖτις μνήσω ἵν' ἀπολλήξῃς ἀπατάων, </p>
<p>ὄφρα ἴδῃ ἤν τοι χραίσμῃ φιλότης τε καὶ εὐνή, </p>
<p>ἣν ἐμίγης ἐλθοῦσα θεῶν ἄπο καί μ' ἀπάτησας. </p>
<p>ὣς φάτο, ῥίγησεν δὲ βοῶπις πότνια Ἥρη, </p>
<p>καί μιν φωνήσασ' ἔπεα πτερόεντα προσηύδα:  </p>
<p>ἴστω νῦν τόδε Γαῖα καὶ Οὐρανὸς εὐρὺς ὕπερθε </p>
<p>καὶ τὸ κατειβόμενον Στυγὸς ὕδωρ, ὅς τε μέγιστος </p>
<p>ὅρκος δεινότατός τε πέλει μακάρεσσι θεοῖσι, </p>
<p>σή θ' ἱερὴ κεφαλὴ καὶ νωΐτερον λέχος αὐτῶν </p>
<p>κουρίδιον, τὸ μὲν οὐκ ἂν ἐγώ ποτε μὰψ ὀμόσαιμι:  </p>
<p>μὴ δι' ἐμὴν ἰότητα Ποσειδάων ἐνοσίχθων </p>
<p>πημαίνει Τρῶάς τε καὶ Ἕκτορα, τοῖσι δ' ἀρήγει, </p>
<p>ἀλλά που αὐτὸν θυμὸς ἐποτρύνει καὶ ἀνώγει, </p>
<p>τειρομένους δ' ἐπὶ νηυσὶν ἰδὼν ἐλέησεν Ἀχαιούς. </p>
<p>αὐτάρ τοι καὶ κείνῳ ἐγὼ παραμυθησαίμην </p>
<p>τῇ ἴμεν ᾗ κεν δὴ σὺ κελαινεφὲς ἡγεμονεύῃς. </p>
<p>ὣς φάτο, μείδησεν δὲ πατὴρ ἀνδρῶν τε θεῶν τε, </p>
<p>καί μιν ἀμειβόμενος ἔπεα πτερόεντα προσηύδα:  </p>
<p>εἰ μὲν δὴ σύ γ' ἔπειτα βοῶπις πότνια Ἥρη </p>
<p>ἶσον ἐμοὶ φρονέουσα μετ' ἀθανάτοισι καθίζοις, </p>
<p>τώ κε Ποσειδάων γε, καὶ εἰ μάλα βούλεται ἄλλῃ, </p>
<p>αἶψα μεταστρέψειε νόον μετὰ σὸν καὶ ἐμὸν κῆρ. </p>
<p>ἀλλ' εἰ δή ῥ' ἐτεόν γε καὶ ἀτρεκέως ἀγορεύεις, </p>
<p>ἔρχεο νῦν μετὰ φῦλα θεῶν, καὶ δεῦρο κάλεσσον </p>
<p>Ἶρίν τ' ἐλθέμεναι καὶ Ἀπόλλωνα κλυτότοξον, </p>
<p>ὄφρ' ἣ μὲν μετὰ λαὸν Ἀχαιῶν χαλκοχιτώνων </p>
<p>ἔλθῃ, καὶ εἴπῃσι Ποσειδάωνι ἄνακτι </p>
<p>παυσάμενον πολέμοιο τὰ ἃ πρὸς δώμαθ' ἱκέσθαι, </p>
<p>Ἕκτορα δ' ὀτρύνῃσι μάχην ἐς Φοῖβος Ἀπόλλων, </p>
<p>αὖτις δ' ἐμπνεύσῃσι μένος, λελάθῃ δ' ὀδυνάων </p>
<p>αἳ νῦν μιν τείρουσι κατὰ φρένας, αὐτὰρ Ἀχαιοὺς </p>
<p>αὖτις ἀποστρέψῃσιν ἀνάλκιδα φύζαν ἐνόρσας, </p>
<p>φεύγοντες δ' ἐν νηυσὶ πολυκλήϊσι πέσωσι </p>
<p>Πηλεΐδεω Ἀχιλῆος: ὃ δ' ἀνστήσει ὃν ἑταῖρον </p>
<p>Πάτροκλον:  τὸν δὲ κτενεῖ ἔγχεϊ φαίδιμος Ἕκτωρ </p>
<p>Ἰλίου προπάροιθε πολέας ὀλέσαντ' αἰζηοὺς </p>
<p>τοὺς ἄλλους, μετὰ δ' υἱὸν ἐμὸν Σαρπηδόνα δῖον. </p>
<p>τοῦ δὲ χολωσάμενος κτενεῖ Ἕκτορα δῖος Ἀχιλλεύς. </p>
<p>ἐκ τοῦ δ' ἄν τοι ἔπειτα παλίωξιν παρὰ νηῶν </p>
<p>αἰὲν ἐγὼ τεύχοιμι διαμπερὲς εἰς ὅ κ' Ἀχαιοὶ </p>
<p>Ἴλιον αἰπὺ ἕλοιεν Ἀθηναίης διὰ βουλάς. </p>
<p>τὸ πρὶν δ' οὔτ' ἄρ' ἐγὼ παύω χόλον οὔτέ τιν' ἄλλον </p>
<p>ἀθανάτων Δαναοῖσιν ἀμυνέμεν ἐνθάδ' ἐάσω </p>
<p>πρίν γε τὸ Πηλεΐδαο τελευτηθῆναι ἐέλδωρ, </p>
<p>ὥς οἱ ὑπέστην πρῶτον, ἐμῷ δ' ἐπένευσα κάρητι, </p>
<p>ἤματι τῷ ὅτ' ἐμεῖο θεὰ Θέτις ἥψατο γούνων, </p>
<p>λισσομένη τιμῆσαι Ἀχιλλῆα πτολίπορθον. </p>
<p>ὣς ἔφατ', οὐδ' ἀπίθησε θεὰ λευκώλενος Ἥρη, </p>
<p>βῆ δ' ἐξ Ἰδαίων ὀρέων ἐς μακρὸν Ὄλυμπον. </p>
<p>ὡς δ' ὅτ' ἂν ἀΐξῃ νόος ἀνέρος, ὅς τ' ἐπὶ πολλὴν </p>
<p>γαῖαν ἐληλουθὼς φρεσὶ πευκαλίμῃσι νοήσῃ </p>
<p>ἔνθ' εἴην ἢ ἔνθα, μενοινήῃσί τε πολλά, </p>
<p>ὣς κραιπνῶς μεμαυῖα διέπτατο πότνια Ἥρη:  </p>
<p>ἵκετο δ' αἰπὺν Ὄλυμπον, ὁμηγερέεσσι δ' ἐπῆλθεν </p>
<p>ἀθανάτοισι θεοῖσι Διὸς δόμῳ:  οἳ δὲ ἰδόντες </p>
<p>πάντες ἀνήϊξαν καὶ δεικανόωντο δέπασσιν. </p>
<p>ἣ δ' ἄλλους μὲν ἔασε, Θέμιστι δὲ καλλιπαρῄῳ </p>
<p>δέκτο δέπας: πρώτη γὰρ ἐναντίη ἦλθε θέουσα, </p>
<p>καί μιν φωνήσασ' ἔπεα πτερόεντα προσηύδα:  </p>
<p>Ἥρη τίπτε βέβηκας; ἀτυζομένῃ δὲ ἔοικας: </p>
<p>ἦ μάλα δή σ' ἐφόβησε Κρόνου πάϊς, ὅς τοι ἀκοίτης. </p>
<p>τὴν δ' ἠμείβετ' ἔπειτα θεὰ λευκώλενος Ἥρη:  </p>
<p>μή με θεὰ Θέμι ταῦτα διείρεο:  οἶσθα καὶ αὐτὴ </p>
<p>οἷος κείνου θυμὸς ὑπερφίαλος καὶ ἀπηνής. </p>
<p>ἀλλὰ σύ γ' ἄρχε θεοῖσι δόμοις ἔνι δαιτὸς ἐΐσης: </p>
<p>ταῦτα δὲ καὶ μετὰ πᾶσιν ἀκούσεαι ἀθανάτοισιν </p>
<p>οἷα Ζεὺς κακὰ ἔργα πιφαύσκεται:  οὐδέ τί φημι </p>
<p>πᾶσιν ὁμῶς θυμὸν κεχαρησέμεν, οὔτε βροτοῖσιν </p>
<p>οὔτε θεοῖς, εἴ πέρ τις ἔτι νῦν δαίνυται εὔφρων. </p>
<p>ἣ μὲν ἄρ' ὣς εἰποῦσα καθέζετο πότνια Ἥρη, </p>
<p>ὄχθησαν δ' ἀνὰ δῶμα Διὸς θεοί:  ἣ δ' ἐγέλασσε </p>
<p>χείλεσιν, οὐδὲ μέτωπον ἐπ' ὀφρύσι κυανέῃσιν </p>
<p>ἰάνθη:  πᾶσιν δὲ νεμεσσηθεῖσα μετηύδα:  </p>
<p>νήπιοι οἳ Ζηνὶ μενεαίνομεν ἀφρονέοντες: </p>
<p>ἦ ἔτι μιν μέμαμεν καταπαυσέμεν ἆσσον ἰόντες </p>
<p>ἢ ἔπει ἠὲ βίῃ:  ὃ δ' ἀφήμενος οὐκ ἀλεγίζει </p>
<p>οὐδ' ὄθεται:  φησὶν γὰρ ἐν ἀθανάτοισι θεοῖσι </p>
<p>κάρτεΐ τε σθένεΐ τε διακριδὸν εἶναι ἄριστος. </p>
<p>τὼ ἔχεθ' ὅττί κεν ὔμμι κακὸν πέμπῃσιν ἑκάστῳ. </p>
<p>ἤδη γὰρ νῦν ἔλπομ' Ἄρηΐ γε πῆμα τετύχθαι:  </p>
<p>υἱὸς γάρ οἱ ὄλωλε μάχῃ ἔνι φίλτατος ἀνδρῶν </p>
<p>Ἀσκάλαφος, τόν φησιν ὃν ἔμμεναι ὄβριμος Ἄρης. </p>
<p>ὣς ἔφατ', αὐτὰρ Ἄρης θαλερὼ πεπλήγετο μηρὼ </p>
<p>χερσὶ καταπρηνέσσ', ὀλοφυρόμενος δ' ἔπος ηὔδα:  </p>
<p>μὴ νῦν μοι νεμεσήσετ' Ὀλύμπια δώματ' ἔχοντες </p>
<p>τίσασθαι φόνον υἷος ἰόντ' ἐπὶ νῆας Ἀχαιῶν, </p>
<p>εἴ πέρ μοι καὶ μοῖρα Διὸς πληγέντι κεραυνῷ </p>
<p>κεῖσθαι ὁμοῦ νεκύεσσι μεθ' αἵματι καὶ κονίῃσιν. </p>
<p>ὣς φάτο, καί ῥ' ἵππους κέλετο Δεῖμόν τε Φόβον τε </p>
<p>ζευγνύμεν, αὐτὸς δ' ἔντε' ἐδύσετο παμφανόωντα. </p>
<p>ἔνθά κ' ἔτι μείζων τε καὶ ἀργαλεώτερος ἄλλος </p>
<p>πὰρ Διὸς ἀθανάτοισι χόλος καὶ μῆνις ἐτύχθη, </p>
<p>εἰ μὴ Ἀθήνη πᾶσι περιδείσασα θεοῖσιν </p>
<p>ὦρτο διὲκ προθύρου, λίπε δὲ θρόνον ἔνθα θάασσε, </p>
<p>τοῦ δ' ἀπὸ μὲν κεφαλῆς κόρυθ' εἵλετο καὶ σάκος ὤμων, </p>
<p>ἔγχος δ' ἔστησε στιβαρῆς ἀπὸ χειρὸς ἑλοῦσα </p>
<p>χάλκεον:  ἣ δ' ἐπέεσσι καθάπτετο θοῦρον Ἄρηα:  </p>
<p>μαινόμενε φρένας ἠλὲ διέφθορας: ἦ νύ τοι αὔτως </p>
<p>οὔατ' ἀκουέμεν ἐστί, νόος δ' ἀπόλωλε καὶ αἰδώς. </p>
<p>οὐκ ἀΐεις ἅ τέ φησι θεὰ λευκώλενος Ἥρη </p>
<p>ἣ δὴ νῦν πὰρ Ζηνὸς Ὀλυμπίου εἰλήλουθεν; </p>
<p>ἦ ἐθέλεις αὐτὸς μὲν ἀναπλήσας κακὰ πολλὰ </p>
<p>ἂψ ἴμεν Οὔλυμπον δὲ καὶ ἀχνύμενός περ ἀνάγκῃ, </p>
<p>αὐτὰρ τοῖς ἄλλοισι κακὸν μέγα πᾶσι φυτεῦσαι; </p>
<p>αὐτίκα γὰρ Τρῶας μὲν ὑπερθύμους καὶ Ἀχαιοὺς </p>
<p>λείψει, ὃ δ' ἡμέας εἶσι κυδοιμήσων ἐς Ὄλυμπον, </p>
<p>μάρψει δ' ἑξείης ὅς τ' αἴτιος ὅς τε καὶ οὐκί. </p>
<p>τώ σ' αὖ νῦν κέλομαι μεθέμεν χόλον υἷος ἑῆος: </p>
<p>ἤδη γάρ τις τοῦ γε βίην καὶ χεῖρας ἀμείνων </p>
<p>ἢ πέφατ', ἢ καὶ ἔπειτα πεφήσεται:  ἀργαλέον δὲ </p>
<p>πάντων ἀνθρώπων ῥῦσθαι γενεήν τε τόκον τε. </p>
<p>ὣς εἰποῦσ' ἵδρυσε θρόνῳ ἔνι θοῦρον Ἄρηα. </p>
<p>Ἥρη δ' Ἀπόλλωνα καλέσσατο δώματος ἐκτὸς </p>
<p>Ἶρίν θ', ἥ τε θεοῖσι μετάγγελος ἀθανάτοισι, </p>
<p>καί σφεας φωνήσασ' ἔπεα πτερόεντα προσηύδα:  </p>
<p>Ζεὺς σφὼ εἰς Ἴδην κέλετ' ἐλθέμεν ὅττι τάχιστα:  </p>
<p>αὐτὰρ ἐπὴν ἔλθητε, Διός τ' εἰς ὦπα ἴδησθε, </p>
<p>ἕρδειν ὅττί κε κεῖνος ἐποτρύνῃ καὶ ἀνώγῃ. </p>
<p>ἣ μὲν ἄρ' ὣς εἰποῦσα πάλιν κίε πότνια Ἥρη, </p>
<p>ἕζετο δ' εἰνὶ θρόνῳ:  τὼ δ' ἀΐξαντε πετέσθην. </p>
<p>Ἴδην δ' ἵκανον πολυπίδακα μητέρα θηρῶν, </p>
<p>εὗρον δ' εὐρύοπα Κρονίδην ἀνὰ Γαργάρῳ ἄκρῳ </p>
<p>ἥμενον:  ἀμφὶ δέ μιν θυόεν νέφος ἐστεφάνωτο. </p>
<p>τὼ δὲ πάροιθ' ἐλθόντε Διὸς νεφεληγερέταο </p>
<p>στήτην:  οὐδέ σφωϊν ἰδὼν ἐχολώσατο θυμῷ, </p>
<p>ὅττί οἱ ὦκ' ἐπέεσσι φίλης ἀλόχοιο πιθέσθην. </p>
<p>Ἶριν δὲ προτέρην ἔπεα πτερόεντα προσηύδα:  </p>
<p>βάσκ' ἴθι Ἶρι ταχεῖα, Ποσειδάωνι ἄνακτι </p>
<p>πάντα τάδ' ἀγγεῖλαι, μὴ δὲ ψευδάγγελος εἶναι. </p>
<p>παυσάμενόν μιν ἄνωχθι μάχης ἠδὲ πτολέμοιο </p>
<p>ἔρχεσθαι μετὰ φῦλα θεῶν ἢ εἰς ἅλα δῖαν. </p>
<p>εἰ δέ μοι οὐκ ἐπέεσσ' ἐπιπείσεται, ἀλλ' ἀλογήσει, </p>
<p>φραζέσθω δὴ ἔπειτα κατὰ φρένα καὶ κατὰ θυμὸν </p>
<p>μή μ' οὐδὲ κρατερός περ ἐὼν ἐπιόντα ταλάσσῃ </p>
<p>μεῖναι, ἐπεί εὑ φημὶ βίῃ πολὺ φέρτερος εἶναι </p>
<p>καὶ γενεῇ πρότερος: τοῦ δ' οὐκ ὄθεται φίλον ἦτορ </p>
<p>ἶσον ἐμοὶ φάσθαι, τόν τε στυγέουσι καὶ ἄλλοι. </p>
<p>ὣς ἔφατ', οὐδ' ἀπίθησε ποδήνεμος ὠκέα Ἶρις, </p>
<p>βῆ δὲ κατ' Ἰδαίων ὀρέων εἰς Ἴλιον ἱρήν. </p>
<p>ὡς δ' ὅτ' ἂν ἐκ νεφέων πτῆται νιφὰς ἠὲ χάλαζα </p>
<p>ψυχρὴ ὑπὸ ῥιπῆς αἰθρηγενέος Βορέαο, </p>
<p>ὣς κραιπνῶς μεμαυῖα διέπτατο ὠκέα Ἶρις, </p>
<p>ἀγχοῦ δ' ἱσταμένη προσέφη κλυτὸν ἐννοσίγαιον:  </p>
<p>ἀγγελίην τινά τοι γαιήοχε κυανοχαῖτα </p>
<p>ἦλθον δεῦρο φέρουσα παραὶ Διὸς αἰγιόχοιο. </p>
<p>παυσάμενόν σ' ἐκέλευσε μάχης ἠδὲ πτολέμοιο </p>
<p>ἔρχεσθαι μετὰ φῦλα θεῶν ἢ εἰς ἅλα δῖαν. </p>
<p>εἰ δέ οἱ οὐκ ἐπέεσσ' ἐπιπείσεαι, ἀλλ' ἀλογήσεις, </p>
<p>ἠπείλει καὶ κεῖνος ἐναντίβιον πολεμίξων </p>
<p>ἐνθάδ' ἐλεύσεσθαι:  σὲ δ' ὑπεξαλέασθαι ἄνωγε </p>
<p>χεῖρας, ἐπεὶ σέο φησὶ βίῃ πολὺ φέρτερος εἶναι </p>
<p>καὶ γενεῇ πρότερος: σὸν δ' οὐκ ὄθεται φίλον ἦτορ </p>
<p>ἶσόν οἱ φάσθαι, τόν τε στυγέουσι καὶ ἄλλοι. </p>
<p>τὴν δὲ μέγ' ὀχθήσας προσέφη κλυτὸς ἐννοσίγαιος: </p>
<p>ὢ πόποι ἦ ῥ' ἀγαθός περ ἐὼν ὑπέροπλον ἔειπεν </p>
<p>εἴ μ' ὁμότιμον ἐόντα βίῃ ἀέκοντα καθέξει. </p>
<p>τρεῖς γάρ τ' ἐκ Κρόνου εἰμὲν ἀδελφεοὶ οὓς τέκετο Ῥέα </p>
<p>Ζεὺς καὶ ἐγώ, τρίτατος δ' Ἀΐδης ἐνέροισιν ἀνάσσων. </p>
<p>τριχθὰ δὲ πάντα δέδασται, ἕκαστος δ' ἔμμορε τιμῆς: </p>
<p>ἤτοι ἐγὼν ἔλαχον πολιὴν ἅλα ναιέμεν αἰεὶ </p>
<p>παλλομένων, Ἀΐδης δ' ἔλαχε ζόφον ἠερόεντα, </p>
<p>Ζεὺς δ' ἔλαχ' οὐρανὸν εὐρὺν ἐν αἰθέρι καὶ νεφέλῃσι:  </p>
<p>γαῖα δ' ἔτι ξυνὴ πάντων καὶ μακρὸς Ὄλυμπος. </p>
<p>τώ ῥα καὶ οὔ τι Διὸς βέομαι φρεσίν, ἀλλὰ ἕκηλος </p>
<p>καὶ κρατερός περ ἐὼν μενέτω τριτάτῃ ἐνὶ μοίρῃ. </p>
<p>χερσὶ δὲ μή τί με πάγχυ κακὸν ὣς δειδισσέσθω:  </p>
<p>θυγατέρεσσιν γάρ τε καὶ υἱάσι βέλτερον εἴη </p>
<p>ἐκπάγλοις ἐπέεσσιν ἐνισσέμεν οὓς τέκεν αὐτός, </p>
<p>οἵ ἑθεν ὀτρύνοντος ἀκούσονται καὶ ἀνάγκῃ. </p>
<p>τὸν δ' ἠμείβετ' ἔπειτα ποδήνεμος ὠκέα Ἶρις: </p>
<p>οὕτω γὰρ δή τοι γαιήοχε κυανοχαῖτα </p>
<p>τόνδε φέρω Διὶ μῦθον ἀπηνέα τε κρατερόν τε, </p>
<p>ἦ τι μεταστρέψεις; στρεπταὶ μέν τε φρένες ἐσθλῶν. </p>
<p>οἶσθ' ὡς πρεσβυτέροισιν Ἐρινύες αἰὲν ἕπονται. </p>
<p>τὴν δ' αὖτε προσέειπε Ποσειδάων ἐνοσίχθων:  </p>
<p>Ἶρι θεὰ μάλα τοῦτο ἔπος κατὰ μοῖραν ἔειπες: </p>
<p>ἐσθλὸν καὶ τὸ τέτυκται ὅτ' ἄγγελος αἴσιμα εἰδῇ. </p>
<p>ἀλλὰ τόδ' αἰνὸν ἄχος κραδίην καὶ θυμὸν ἱκάνει </p>
<p>ὁππότ' ἂν ἰσόμορον καὶ ὁμῇ πεπρωμένον αἴσῃ </p>
<p>νεικείειν ἐθέλῃσι χολωτοῖσιν ἐπέεσσιν. </p>
<p>ἀλλ' ἤτοι νῦν μέν κε νεμεσσηθεὶς ὑποείξω:  </p>
<p>ἄλλο δέ τοι ἐρέω, καὶ ἀπειλήσω τό γε θυμῷ:  </p>
<p>αἴ κεν ἄνευ ἐμέθεν καὶ Ἀθηναίης ἀγελείης </p>
<p>Ἥρης Ἑρμείω τε καὶ Ἡφαίστοιο ἄνακτος </p>
<p>Ἰλίου αἰπεινῆς πεφιδήσεται, οὐδ' ἐθελήσει </p>
<p>ἐκπέρσαι, δοῦναι δὲ μέγα κράτος Ἀργείοισιν, </p>
<p>ἴστω τοῦθ' ὅτι νῶϊν ἀνήκεστος χόλος ἔσται. </p>
<p>ὣς εἰπὼν λίπε λαὸν Ἀχαιϊκὸν ἐννοσίγαιος, </p>
<p>δῦνε δὲ πόντον ἰών, πόθεσαν δ' ἥρωες Ἀχαιοί. </p>
<p>καὶ τότ' Ἀπόλλωνα προσέφη νεφεληγερέτα Ζεύς: </p>
<p>ἔρχεο νῦν φίλε Φοῖβε μεθ' Ἕκτορα χαλκοκορυστήν:  </p>
<p>ἤδη μὲν γάρ τοι γαιήοχος ἐννοσίγαιος </p>
<p>οἴχεται εἰς ἅλα δῖαν ἀλευάμενος χόλον αἰπὺν </p>
<p>ἡμέτερον:  μάλα γάρ κε μάχης ἐπύθοντο καὶ ἄλλοι, </p>
<p>οἵ περ ἐνέρτεροί εἰσι θεοὶ Κρόνον ἀμφὶς ἐόντες. </p>
<p>ἀλλὰ τόδ' ἠμὲν ἐμοὶ πολὺ κέρδιον ἠδέ οἱ αὐτῷ </p>
<p>ἔπλετο, ὅττι πάροιθε νεμεσσηθεὶς ὑπόειξε </p>
<p>χεῖρας ἐμάς, ἐπεὶ οὔ κεν ἀνιδρωτί γ' ἐτελέσθη. </p>
<p>ἀλλὰ σύ γ' ἐν χείρεσσι λάβ' αἰγίδα θυσσανόεσσαν, </p>
<p>τῇ μάλ' ἐπισσείων φοβέειν ἥρωας Ἀχαιούς: </p>
<p>σοὶ δ' αὐτῷ μελέτω ἑκατηβόλε φαίδιμος Ἕκτωρ:  </p>
<p>τόφρα γὰρ οὖν οἱ ἔγειρε μένος μέγα, ὄφρ' ἂν Ἀχαιοὶ </p>
<p>φεύγοντες νῆάς τε καὶ Ἑλλήσποντον ἵκωνται. </p>
<p>κεῖθεν δ' αὐτὸς ἐγὼ φράσομαι ἔργον τε ἔπος τε, </p>
<p>ὥς κε καὶ αὖτις Ἀχαιοὶ ἀναπνεύσωσι πόνοιο. </p>
<p>ὣς ἔφατ', οὐδ' ἄρα πατρὸς ἀνηκούστησεν Ἀπόλλων, </p>
<p>βῆ δὲ κατ' Ἰδαίων ὀρέων ἴρηκι ἐοικὼς </p>
<p>ὠκέϊ φασσοφόνῳ, ὅς τ' ὤκιστος πετεηνῶν. </p>
<p>εὗρ' υἱὸν Πριάμοιο δαΐφρονος Ἕκτορα δῖον </p>
<p>ἥμενον, οὐδ' ἔτι κεῖτο, νέον δ' ἐσαγείρετο θυμόν, </p>
<p>ἀμφὶ ἓ γιγνώσκων ἑτάρους: ἀτὰρ ἆσθμα καὶ ἱδρὼς </p>
<p>παύετ', ἐπεί μιν ἔγειρε Διὸς νόος αἰγιόχοιο. </p>
<p>ἀγχοῦ δ' ἱστάμενος προσέφη ἑκάεργος Ἀπόλλων:  </p>
<p>Ἕκτορ υἱὲ Πριάμοιο, τί ἢ δὲ σὺ νόσφιν ἀπ' ἄλλων </p>
<p>ἧσ' ὀλιγηπελέων; ἦ πού τί σε κῆδος ἱκάνει; </p>
<p>τὸν δ' ὀλιγοδρανέων προσέφη κορυθαίολος Ἕκτωρ:  </p>
<p>τίς δὲ σύ ἐσσι φέριστε θεῶν ὅς μ' εἴρεαι ἄντην; </p>
<p>οὐκ ἀΐεις ὅ με νηυσὶν ἔπι πρυμνῇσιν Ἀχαιῶν </p>
<p>οὓς ἑτάρους ὀλέκοντα βοὴν ἀγαθὸς βάλεν Αἴας </p>
<p>χερμαδίῳ πρὸς στῆθος, ἔπαυσε δὲ θούριδος ἀλκῆς; </p>
<p>καὶ δὴ ἔγωγ' ἐφάμην νέκυας καὶ δῶμ' Ἀΐδαο </p>
<p>ἤματι τῷδ' ἵξεσθαι, ἐπεὶ φίλον ἄϊον ἦτορ. </p>
<p>τὸν δ' αὖτε προσέειπεν ἄναξ ἑκάεργος Ἀπόλλων:  </p>
<p>θάρσει νῦν:  τοῖόν τοι ἀοσσητῆρα Κρονίων </p>
<p>ἐξ Ἴδης προέηκε παρεστάμεναι καὶ ἀμύνειν </p>
<p>Φοῖβον Ἀπόλλωνα χρυσάορον, ὅς σε πάρος περ </p>
<p>ῥύομ', ὁμῶς αὐτόν τε καὶ αἰπεινὸν πτολίεθρον. </p>
<p>ἀλλ' ἄγε νῦν ἱππεῦσιν ἐπότρυνον πολέεσσι </p>
<p>νηυσὶν ἔπι γλαφυρῇσιν ἐλαυνέμεν ὠκέας ἵππους: </p>
<p>αὐτὰρ ἐγὼ προπάροιθε κιὼν ἵπποισι κέλευθον </p>
<p>πᾶσαν λειανέω, τρέψω δ' ἥρωας Ἀχαιούς. </p>
<p>ὣς εἰπὼν ἔμπνευσε μένος μέγα ποιμένι λαῶν. </p>
<p>ὡς δ' ὅτε τις στατὸς ἵππος ἀκοστήσας ἐπὶ φάτνῃ </p>
<p>δεσμὸν ἀπορρήξας θείῃ πεδίοιο κροαίνων </p>
<p>εἰωθὼς λούεσθαι ἐϋρρεῖος ποταμοῖο </p>
<p>κυδιόων:  ὑψοῦ δὲ κάρη ἔχει, ἀμφὶ δὲ χαῖται </p>
<p>ὤμοις ἀΐσσονται:  ὃ δ' ἀγλαΐηφι πεποιθὼς </p>
<p>ῥίμφά ἑ γοῦνα φέρει μετά τ' ἤθεα καὶ νομὸν ἵππων:  </p>
<p>ὣς Ἕκτωρ λαιψηρὰ πόδας καὶ γούνατ' ἐνώμα </p>
<p>ὀτρύνων ἱππῆας, ἐπεὶ θεοῦ ἔκλυεν αὐδήν. </p>
<p>οἳ δ' ὥς τ' ἢ ἔλαφον κεραὸν ἢ ἄγριον αἶγα </p>
<p>ἐσσεύαντο κύνες τε καὶ ἀνέρες ἀγροιῶται:  </p>
<p>τὸν μέν τ' ἠλίβατος πέτρη καὶ δάσκιος ὕλη </p>
<p>εἰρύσατ', οὐδ' ἄρα τέ σφι κιχήμεναι αἴσιμον ἦεν:  </p>
<p>τῶν δέ θ' ὑπὸ ἰαχῆς ἐφάνη λὶς ἠϋγένειος </p>
<p>εἰς ὁδόν, αἶψα δὲ πάντας ἀπέτραπε καὶ μεμαῶτας: </p>
<p>ὣς Δαναοὶ εἷος μὲν ὁμιλαδὸν αἰὲν ἕποντο </p>
<p>νύσσοντες ξίφεσίν τε καὶ ἔγχεσιν ἀμφιγύοισιν:  </p>
<p>αὐτὰρ ἐπεὶ ἴδον Ἕκτορ' ἐποιχόμενον στίχας ἀνδρῶν </p>
<p>τάρβησαν, πᾶσιν δὲ παραὶ ποσὶ κάππεσε θυμός. </p>
<p>τοῖσι δ' ἔπειτ' ἀγόρευε Θόας Ἀνδραίμονος υἱός, </p>
<p>Αἰτωλῶν ὄχ' ἄριστος ἐπιστάμενος μὲν ἄκοντι </p>
<p>ἐσθλὸς δ' ἐν σταδίῃ:  ἀγορῇ δέ ἑ παῦροι Ἀχαιῶν </p>
<p>νίκων, ὁππότε κοῦροι ἐρίσσειαν περὶ μύθων:  </p>
<p>ὅ σφιν ἐϋφρονέων ἀγορήσατο καὶ μετέειπεν:  </p>
<p>ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι, </p>
<p>οἷον δ' αὖτ' ἐξαῦτις ἀνέστη κῆρας ἀλύξας </p>
<p>Ἕκτωρ:  ἦ θήν μιν μάλα ἔλπετο θυμὸς ἑκάστου </p>
<p>χερσὶν ὑπ' Αἴαντος θανέειν Τελαμωνιάδαο. </p>
<p>ἀλλά τις αὖτε θεῶν ἐρρύσατο καὶ ἐσάωσεν </p>
<p>Ἕκτορ', ὃ δὴ πολλῶν Δαναῶν ὑπὸ γούνατ' ἔλυσεν, </p>
<p>ὡς καὶ νῦν ἔσσεσθαι ὀΐομαι:  οὐ γὰρ ἄτερ γε </p>
<p>Ζηνὸς ἐριγδούπου πρόμος ἵσταται ὧδε μενοινῶν. </p>
<p>ἀλλ' ἄγεθ' ὡς ἂν ἐγὼν εἴπω πειθώμεθα πάντες. </p>
<p>πληθὺν μὲν ποτὶ νῆας ἀνώξομεν ἀπονέεσθαι:  </p>
<p>αὐτοὶ δ', ὅσσοι ἄριστοι ἐνὶ στρατῷ εὐχόμεθ' εἶναι, </p>
<p>στήομεν, εἴ κεν πρῶτον ἐρύξομεν ἀντιάσαντες </p>
<p>δούρατ' ἀνασχόμενοι:  τὸν δ' οἴω καὶ μεμαῶτα </p>
<p>θυμῷ δείσεσθαι Δαναῶν καταδῦναι ὅμιλον. </p>
<p>ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο:  </p>
<p>οἳ μὲν ἄρ' ἀμφ' Αἴαντα καὶ Ἰδομενῆα ἄνακτα </p>
<p>Τεῦκρον Μηριόνην τε Μέγην τ' ἀτάλαντον Ἄρηϊ </p>
<p>ὑσμίνην ἤρτυνον ἀριστῆας καλέσαντες </p>
<p>Ἕκτορι καὶ Τρώεσσιν ἐναντίον:  αὐτὰρ ὀπίσσω </p>
<p>ἣ πληθὺς ἐπὶ νῆας Ἀχαιῶν ἀπονέοντο. </p>
<p>Τρῶες δὲ προὔτυψαν ἀολλέες, ἦρχε δ' ἄρ' Ἕκτωρ </p>
<p>μακρὰ βιβάς: πρόσθεν δὲ κί' αὐτοῦ Φοῖβος Ἀπόλλων </p>
<p>εἱμένος ὤμοιιν νεφέλην, ἔχε δ' αἰγίδα θοῦριν </p>
<p>δεινὴν ἀμφιδάσειαν ἀριπρεπέ', ἣν ἄρα χαλκεὺς </p>
<p>Ἥφαιστος Διὶ δῶκε φορήμεναι ἐς φόβον ἀνδρῶν:  </p>
<p>τὴν ἄρ' ὅ γ' ἐν χείρεσσιν ἔχων ἡγήσατο λαῶν. </p>
<p>Ἀργεῖοι δ' ὑπέμειναν ἀολλέες, ὦρτο δ' ἀϋτὴ </p>
<p>ὀξεῖ' ἀμφοτέρωθεν, ἀπὸ νευρῆφι δ' ὀϊστοὶ </p>
<p>θρῷσκον:  πολλὰ δὲ δοῦρα θρασειάων ἀπὸ χειρῶν </p>
<p>ἄλλα μὲν ἐν χροῒ πήγνυτ' ἀρηϊθόων αἰζηῶν, </p>
<p>πολλὰ δὲ καὶ μεσσηγὺ πάρος χρόα λευκὸν ἐπαυρεῖν </p>
<p>ἐν γαίῃ ἵσταντο λιλαιόμενα χροὸς ἆσαι. </p>
<p>ὄφρα μὲν αἰγίδα χερσὶν ἔχ' ἀτρέμα Φοῖβος Ἀπόλλων, </p>
<p>τόφρα μάλ' ἀμφοτέρων βέλε' ἥπτετο, πῖπτε δὲ λαός. </p>
<p>αὐτὰρ ἐπεὶ κατ' ἐνῶπα ἰδὼν Δαναῶν ταχυπώλων </p>
<p>σεῖσ', ἐπὶ δ' αὐτὸς ἄϋσε μάλα μέγα, τοῖσι δὲ θυμὸν </p>
<p>ἐν στήθεσσιν ἔθελξε, λάθοντο δὲ θούριδος ἀλκῆς. </p>
<p>οἳ δ' ὥς τ' ἠὲ βοῶν ἀγέλην ἢ πῶϋ μέγ' οἰῶν </p>
<p>θῆρε δύω κλονέωσι μελαίνης νυκτὸς ἀμολγῷ </p>
<p>ἐλθόντ' ἐξαπίνης σημάντορος οὐ παρεόντος, </p>
<p>ὣς ἐφόβηθεν Ἀχαιοὶ ἀνάλκιδες: ἐν γὰρ Ἀπόλλων </p>
<p>ἧκε φόβον, Τρωσὶν δὲ καὶ Ἕκτορι κῦδος ὄπαζεν. </p>
<p>ἔνθα δ' ἀνὴρ ἕλεν ἄνδρα κεδασθείσης ὑσμίνης. </p>
<p>Ἕκτωρ μὲν Στιχίον τε καὶ Ἀρκεσίλαον ἔπεφνε, </p>
<p>τὸν μὲν Βοιωτῶν ἡγήτορα χαλκοχιτώνων, </p>
<p>τὸν δὲ Μενεσθῆος μεγαθύμου πιστὸν ἑταῖρον:  </p>
<p>Αἰνείας δὲ Μέδοντα καὶ Ἴασον ἐξενάριξεν. </p>
<p>ἤτοι ὃ μὲν νόθος υἱὸς Ὀϊλῆος θείοιο </p>
<p>ἔσκε Μέδων Αἴαντος ἀδελφεός: αὐτὰρ ἔναιεν </p>
<p>ἐν Φυλάκῃ γαίης ἄπο πατρίδος ἄνδρα κατακτὰς </p>
<p>γνωτὸν μητρυιῆς Ἐριώπιδος, ἣν ἔχ' Ὀϊλεύς: </p>
<p>Ἴασος αὖτ' ἀρχὸς μὲν Ἀθηναίων ἐτέτυκτο, </p>
<p>υἱὸς δὲ Σφήλοιο καλέσκετο Βουκολίδαο. </p>
<p>Μηκιστῆ δ' ἕλε Πουλυδάμας, Ἐχίον δὲ Πολίτης </p>
<p>πρώτῃ ἐν ὑσμίνῃ, Κλονίον δ' ἕλε δῖος Ἀγήνωρ. </p>
<p>Δηΐοχον δὲ Πάρις βάλε νείατον ὦμον ὄπισθε </p>
<p>φεύγοντ' ἐν προμάχοισι, διὰ πρὸ δὲ χαλκὸν ἔλασσεν. </p>
<p>ὄφρ' οἳ τοὺς ἐνάριζον ἀπ' ἔντεα, τόφρα δ' Ἀχαιοὶ </p>
<p>τάφρῳ καὶ σκολόπεσσιν ἐνιπλήξαντες ὀρυκτῇ </p>
<p>ἔνθα καὶ ἔνθα φέβοντο, δύοντο δὲ τεῖχος ἀνάγκῃ. </p>
<p>Ἕκτωρ δὲ Τρώεσσιν ἐκέκλετο μακρὸν ἀΰσας </p>
<p>νηυσὶν ἐπισσεύεσθαι, ἐᾶν δ' ἔναρα βροτόεντα:  </p>
<p>ὃν δ' ἂν ἐγὼν ἀπάνευθε νεῶν ἑτέρωθι νοήσω, </p>
<p>αὐτοῦ οἱ θάνατον μητίσομαι, οὐδέ νυ τόν γε </p>
<p>γνωτοί τε γνωταί τε πυρὸς λελάχωσι θανόντα, </p>
<p>ἀλλὰ κύνες ἐρύουσι πρὸ ἄστεος ἡμετέροιο. </p>
<p>ὣς εἰπὼν μάστιγι κατωμαδὸν ἤλασεν ἵππους </p>
<p>κεκλόμενος Τρώεσσι κατὰ στίχας: οἳ δὲ σὺν αὐτῷ </p>
<p>πάντες ὁμοκλήσαντες ἔχον ἐρυσάρματας ἵππους </p>
<p>ἠχῇ θεσπεσίῃ:  προπάροιθε δὲ Φοῖβος Ἀπόλλων </p>
<p>ῥεῖ' ὄχθας καπέτοιο βαθείης ποσσὶν ἐρείπων </p>
<p>ἐς μέσσον κατέβαλλε, γεφύρωσεν δὲ κέλευθον </p>
<p>μακρὴν ἠδ' εὐρεῖαν, ὅσον τ' ἐπὶ δουρὸς ἐρωὴ </p>
<p>γίγνεται, ὁππότ' ἀνὴρ σθένεος πειρώμενος ᾗσι. </p>
<p>τῇ ῥ' οἵ γε προχέοντο φαλαγγηδόν, πρὸ δ' Ἀπόλλων </p>
<p>αἰγίδ' ἔχων ἐρίτιμον:  ἔρειπε δὲ τεῖχος Ἀχαιῶν </p>
<p>ῥεῖα μάλ', ὡς ὅτε τις ψάμαθον πάϊς ἄγχι θαλάσσης, </p>
<p>ὅς τ' ἐπεὶ οὖν ποιήσῃ ἀθύρματα νηπιέῃσιν </p>
<p>ἂψ αὖτις συνέχευε ποσὶν καὶ χερσὶν ἀθύρων. </p>
<p>ὥς ῥα σὺ ἤϊε Φοῖβε πολὺν κάματον καὶ ὀϊζὺν </p>
<p>σύγχεας Ἀργείων, αὐτοῖσι δὲ φύζαν ἐνῶρσας. </p>
<p>ὣς οἳ μὲν παρὰ νηυσὶν ἐρητύοντο μένοντες, </p>
<p>ἀλλήλοισί τε κεκλόμενοι καὶ πᾶσι θεοῖσι </p>
<p>χεῖρας ἀνίσχοντες μεγάλ' εὐχετόωντο ἕκαστος: </p>
<p>Νέστωρ αὖτε μάλιστα Γερήνιος οὖρος Ἀχαιῶν </p>
<p>εὔχετο χεῖρ' ὀρέγων εἰς οὐρανὸν ἀστερόεντα:  </p>
<p>Ζεῦ πάτερ εἴ ποτέ τίς τοι ἐν Ἄργεΐ περ πολυπύρῳ </p>
<p>ἢ βοὸς ἢ οἰὸς κατὰ πίονα μηρία καίων </p>
<p>εὔχετο νοστῆσαι, σὺ δ' ὑπέσχεο καὶ κατένευσας, </p>
<p>τῶν μνῆσαι καὶ ἄμυνον Ὀλύμπιε νηλεὲς ἦμαρ, </p>
<p>μηδ' οὕτω Τρώεσσιν ἔα δάμνασθαι Ἀχαιούς. </p>
<p>ὣς ἔφατ' εὐχόμενος, μέγα δ' ἔκτυπε μητίετα Ζεύς, </p>
<p>ἀράων ἀΐων Νηληϊάδαο γέροντος. </p>
<p>Τρῶες δ' ὡς ἐπύθοντο Διὸς κτύπον αἰγιόχοιο, </p>
<p>μᾶλλον ἐπ' Ἀργείοισι θόρον, μνήσαντο δὲ χάρμης. </p>
<p>οἳ δ' ὥς τε μέγα κῦμα θαλάσσης εὐρυπόροιο </p>
<p>νηὸς ὑπὲρ τοίχων καταβήσεται, ὁππότ' ἐπείγῃ </p>
<p>ἲς ἀνέμου:  ἣ γάρ τε μάλιστά γε κύματ' ὀφέλλει:  </p>
<p>ὣς Τρῶες μεγάλῃ ἰαχῇ κατὰ τεῖχος ἔβαινον, </p>
<p>ἵππους δ' εἰσελάσαντες ἐπὶ πρύμνῃσι μάχοντο </p>
<p>ἔγχεσιν ἀμφιγύοις αὐτοσχεδόν, οἳ μὲν ἀφ' ἵππων, </p>
<p>οἳ δ' ἀπὸ νηῶν ὕψι μελαινάων ἐπιβάντες </p>
<p>μακροῖσι ξυστοῖσι, τά ῥά σφ' ἐπὶ νηυσὶν ἔκειτο </p>
<p>ναύμαχα κολλήεντα, κατὰ στόμα εἱμένα χαλκῷ. </p>
<p>Πάτροκλος δ' εἷος μὲν Ἀχαιοί τε Τρῶές τε </p>
<p>τείχεος ἀμφεμάχοντο θοάων ἔκτοθι νηῶν, </p>
<p>τόφρ' ὅ γ' ἐνὶ κλισίῃ ἀγαπήνορος Εὐρυπύλοιο </p>
<p>ἧστό τε καὶ τὸν ἔτερπε λόγοις, ἐπὶ δ' ἕλκεϊ λυγρῷ </p>
<p>φάρμακ' ἀκέσματ' ἔπασσε μελαινάων ὀδυνάων. </p>
<p>αὐτὰρ ἐπεὶ δὴ τεῖχος ἐπεσσυμένους ἐνόησε </p>
<p>Τρῶας, ἀτὰρ Δαναῶν γένετο ἰαχή τε φόβος τε, </p>
<p>ᾤμωξέν τ' ἄρ' ἔπειτα καὶ ὣ πεπλήγετο μηρὼ </p>
<p>χερσὶ καταπρηνέσσ', ὀλοφυρόμενος δ' ἔπος ηὔδα:  </p>
<p>Εὐρύπυλ' οὐκ ἔτι τοι δύναμαι χατέοντί περ' ἔμπης </p>
<p>ἐνθάδε παρμενέμεν:  δὴ γὰρ μέγα νεῖκος ὄρωρεν:  </p>
<p>ἀλλὰ σὲ μὲν θεράπων ποτιτερπέτω, αὐτὰρ ἔγωγε </p>
<p>σπεύσομαι εἰς Ἀχιλῆα, ἵν' ὀτρύνω πολεμίζειν. </p>
<p>τίς δ' οἶδ' εἴ κέν οἱ σὺν δαίμονι θυμὸν ὀρίνω </p>
<p>παρειπών; ἀγαθὴ δὲ παραίφασίς ἐστιν ἑταίρου. </p>
<p>τὸν μὲν ἄρ' ὣς εἰπόντα πόδες φέρον:  αὐτὰρ Ἀχαιοὶ </p>
<p>Τρῶας ἐπερχομένους μένον ἔμπεδον, οὐδ' ἐδύναντο </p>
<p>παυροτέρους περ ἐόντας ἀπώσασθαι παρὰ νηῶν:  </p>
<p>οὐδέ ποτε Τρῶες Δαναῶν ἐδύναντο φάλαγγας </p>
<p>ῥηξάμενοι κλισίῃσι μιγήμεναι ἠδὲ νέεσσιν. </p>
<p>ἀλλ' ὥς τε στάθμη δόρυ νήϊον ἐξιθύνει </p>
<p>τέκτονος ἐν παλάμῃσι δαήμονος, ὅς ῥά τε πάσης </p>
<p>εὖ εἰδῇ σοφίης ὑποθημοσύνῃσιν Ἀθήνης, </p>
<p>ὣς μὲν τῶν ἐπὶ ἶσα μάχη τέτατο πτόλεμός τε:  </p>
<p>ἄλλοι δ' ἀμφ' ἄλλῃσι μάχην ἐμάχοντο νέεσσιν, </p>
<p>Ἕκτωρ δ' ἄντ' Αἴαντος ἐείσατο κυδαλίμοιο. </p>
<p>τὼ δὲ μιῆς περὶ νηὸς ἔχον πόνον, οὐδὲ δύναντο </p>
<p>οὔθ' ὃ τὸν ἐξελάσαι καὶ ἐνιπρῆσαι πυρὶ νῆα </p>
<p>οὔθ' ὃ τὸν ἂψ ὤσασθαι, ἐπεί ῥ' ἐπέλασσέ γε δαίμων. </p>
<p>ἔνθ' υἷα Κλυτίοιο Καλήτορα φαίδιμος Αἴας </p>
<p>πῦρ ἐς νῆα φέροντα κατὰ στῆθος βάλε δουρί. </p>
<p>δούπησεν δὲ πεσών, δαλὸς δέ οἱ ἔκπεσε χειρός. </p>
<p>Ἕκτωρ δ' ὡς ἐνόησεν ἀνεψιὸν ὀφθαλμοῖσιν </p>
<p>ἐν κονίῃσι πεσόντα νεὸς προπάροιθε μελαίνης, </p>
<p>Τρωσί τε καὶ Λυκίοισιν ἐκέκλετο μακρὸν ἀΰσας: </p>
<p>Τρῶες καὶ Λύκιοι καὶ Δάρδανοι ἀγχιμαχηταὶ </p>
<p>μὴ δή πω χάζεσθε μάχης ἐν στείνεϊ τῷδε, </p>
<p>ἀλλ' υἷα Κλυτίοιο σαώσατε, μή μιν Ἀχαιοὶ </p>
<p>τεύχεα συλήσωσι νεῶν ἐν ἀγῶνι πεσόντα. </p>
<p>ὣς εἰπὼν Αἴαντος ἀκόντισε δουρὶ φαεινῷ. </p>
<p>τοῦ μὲν ἅμαρθ', ὃ δ' ἔπειτα Λυκόφρονα Μάστορος υἱὸν </p>
<p>Αἴαντος θεράποντα Κυθήριον, ὅς ῥα παρ' αὐτῷ </p>
<p>ναῖ', ἐπεὶ ἄνδρα κατέκτα Κυθήροισι ζαθέοισι, </p>
<p>τόν ῥ' ἔβαλεν κεφαλὴν ὑπὲρ οὔατος ὀξέϊ χαλκῷ </p>
<p>ἑσταότ' ἄγχ' Αἴαντος: ὃ δ' ὕπτιος ἐν κονίῃσι </p>
<p>νηὸς ἄπο πρυμνῆς χαμάδις πέσε, λύντο δὲ γυῖα. </p>
<p>Αἴας δ' ἐρρίγησε, κασίγνητον δὲ προσηύδα:  </p>
<p>Τεῦκρε πέπον δὴ νῶϊν ἀπέκτατο πιστὸς ἑταῖρος </p>
<p>Μαστορίδης, ὃν νῶϊ Κυθηρόθεν ἔνδον ἐόντα </p>
<p>ἶσα φίλοισι τοκεῦσιν ἐτίομεν ἐν μεγάροισι:  </p>
<p>τὸν δ' Ἕκτωρ μεγάθυμος ἀπέκτανε. ποῦ νύ τοι ἰοὶ </p>
<p>ὠκύμοροι καὶ τόξον ὅ τοι πόρε Φοῖβος Ἀπόλλων; </p>
<p>ὣς φάθ', ὃ δὲ ξυνέηκε, θέων δέ οἱ ἄγχι παρέστη, </p>
<p>τόξον ἔχων ἐν χειρὶ παλίντονον ἠδὲ φαρέτρην </p>
<p>ἰοδόκον:  μάλα δ' ὦκα βέλεα Τρώεσσιν ἐφίει. </p>
<p>καί ῥ' ἔβαλε Κλεῖτον Πεισήνορος ἀγλαὸν υἱὸν </p>
<p>Πουλυδάμαντος ἑταῖρον ἀγαυοῦ Πανθοΐδαο </p>
<p>ἡνία χερσὶν ἔχοντα:  ὃ μὲν πεπόνητο καθ' ἵππους: </p>
<p>τῇ γὰρ ἔχ' ᾗ ῥα πολὺ πλεῖσται κλονέοντο φάλαγγες </p>
<p>Ἕκτορι καὶ Τρώεσσι χαριζόμενος: τάχα δ' αὐτῷ </p>
<p>ἦλθε κακόν, τό οἱ οὔ τις ἐρύκακεν ἱεμένων περ. </p>
<p>αὐχένι γάρ οἱ ὄπισθε πολύστονος ἔμπεσεν ἰός: </p>
<p>ἤριπε δ' ἐξ ὀχέων, ὑπερώησαν δέ οἱ ἵπποι </p>
<p>κείν' ὄχεα κροτέοντες. ἄναξ δ' ἐνόησε τάχιστα </p>
<p>Πουλυδάμας, καὶ πρῶτος ἐναντίος ἤλυθεν ἵππων. </p>
<p>τοὺς μὲν ὅ γ' Ἀστυνόῳ Προτιάονος υἱέϊ δῶκε, </p>
<p>πολλὰ δ' ἐπότρυνε σχεδὸν ἴσχειν εἰσορόωντα </p>
<p>ἵππους: αὐτὸς δ' αὖτις ἰὼν προμάχοισιν ἐμίχθη. </p>
<p>Τεῦκρος δ' ἄλλον ὀϊστὸν ἐφ' Ἕκτορι χαλκοκορυστῇ </p>
<p>αἴνυτο, καί κεν ἔπαυσε μάχης ἐπὶ νηυσὶν Ἀχαιῶν, </p>
<p>εἴ μιν ἀριστεύοντα βαλὼν ἐξείλετο θυμόν. </p>
<p>ἀλλ' οὐ λῆθε Διὸς πυκινὸν νόον, ὅς ῥ' ἐφύλασσεν </p>
<p>Ἕκτορ', ἀτὰρ Τεῦκρον Τελαμώνιον εὖχος ἀπηύρα, </p>
<p>ὅς οἱ ἐϋστρεφέα νευρὴν ἐν ἀμύμονι τόξῳ </p>
<p>ῥῆξ' ἐπὶ τῷ ἐρύοντι:  παρεπλάγχθη δέ οἱ ἄλλῃ </p>
<p>ἰὸς χαλκοβαρής, τόξον δέ οἱ ἔκπεσε χειρός. </p>
<p>Τεῦκρος δ' ἐρρίγησε, κασίγνητον δὲ προσηύδα:  </p>
<p>ὢ πόποι ἦ δὴ πάγχυ μάχης ἐπὶ μήδεα κείρει </p>
<p>δαίμων ἡμετέρης, ὅ τέ μοι βιὸν ἔκβαλε χειρός, </p>
<p>νευρὴν δ' ἐξέρρηξε νεόστροφον, ἣν ἐνέδησα </p>
<p>πρώϊον, ὄφρ' ἀνέχοιτο θαμὰ θρῴσκοντας ὀϊστούς. </p>
<p>τὸν δ' ἠμείβετ' ἔπειτα μέγας Τελαμώνιος Αἴας: </p>
<p>ὦ πέπον ἀλλὰ βιὸν μὲν ἔα καὶ ταρφέας ἰοὺς </p>
<p>κεῖσθαι, ἐπεὶ συνέχευε θεὸς Δαναοῖσι μεγήρας: </p>
<p>αὐτὰρ χερσὶν ἑλὼν δολιχὸν δόρυ καὶ σάκος ὤμῳ </p>
<p>μάρναό τε Τρώεσσι καὶ ἄλλους ὄρνυθι λαούς. </p>
<p>μὴ μὰν ἀσπουδί γε δαμασσάμενοί περ ἕλοιεν </p>
<p>νῆας ἐϋσσέλμους, ἀλλὰ μνησώμεθα χάρμης. </p>
<p>ὣς φάθ', ὃ δὲ τόξον μὲν ἐνὶ κλισίῃσιν ἔθηκεν, </p>
<p>αὐτὰρ ὅ γ' ἀμφ' ὤμοισι σάκος θέτο τετραθέλυμνον, </p>
<p>κρατὶ δ' ἐπ' ἰφθίμῳ κυνέην εὔτυκτον ἔθηκεν </p>
<p>ἵππουριν, δεινὸν δὲ λόφος καθύπερθεν ἔνευεν:  </p>
<p>εἵλετο δ' ἄλκιμον ἔγχος ἀκαχμένον ὀξέϊ χαλκῷ, </p>
<p>βῆ δ' ἰέναι, μάλα δ' ὦκα θέων Αἴαντι παρέστη. </p>
<p>Ἕκτωρ δ' ὡς εἶδεν Τεύκρου βλαφθέντα βέλεμνα, </p>
<p>Τρωσί τε καὶ Λυκίοισιν ἐκέκλετο μακρὸν ἀΰσας: </p>
<p>Τρῶες καὶ Λύκιοι καὶ Δάρδανοι ἀγχιμαχηταὶ </p>
<p>ἀνέρες ἔστε φίλοι, μνήσασθε δὲ θούριδος ἀλκῆς </p>
<p>νῆας ἀνὰ γλαφυράς: δὴ γὰρ ἴδον ὀφθαλμοῖσιν </p>
<p>ἀνδρὸς ἀριστῆος Διόθεν βλαφθέντα βέλεμνα. </p>
<p>ῥεῖα δ' ἀρίγνωτος Διὸς ἀνδράσι γίγνεται ἀλκή, </p>
<p>ἠμὲν ὁτέοισιν κῦδος ὑπέρτερον ἐγγυαλίξῃ, </p>
<p>ἠδ' ὅτινας μινύθῃ τε καὶ οὐκ ἐθέλῃσιν ἀμύνειν, </p>
<p>ὡς νῦν Ἀργείων μινύθει μένος, ἄμμι δ' ἀρήγει. </p>
<p>ἀλλὰ μάχεσθ' ἐπὶ νηυσὶν ἀολλέες: ὃς δέ κεν ὑμέων </p>
<p>βλήμενος ἠὲ τυπεὶς θάνατον καὶ πότμον ἐπίσπῃ </p>
<p>τεθνάτω:  οὔ οἱ ἀεικὲς ἀμυνομένῳ περὶ πάτρης </p>
<p>τεθνάμεν:  ἀλλ' ἄλοχός τε σόη καὶ παῖδες ὀπίσσω, </p>
<p>καὶ οἶκος καὶ κλῆρος ἀκήρατος, εἴ κεν Ἀχαιοὶ </p>
<p>οἴχωνται σὺν νηυσὶ φίλην ἐς πατρίδα γαῖαν. </p>
<p>ὣς εἰπὼν ὄτρυνε μένος καὶ θυμὸν ἑκάστου. </p>
<p>Αἴας δ' αὖθ' ἑτέρωθεν ἐκέκλετο οἷς ἑτάροισιν:  </p>
<p>αἰδὼς Ἀργεῖοι:  νῦν ἄρκιον ἢ ἀπολέσθαι </p>
<p>ἠὲ σαωθῆναι καὶ ἀπώσασθαι κακὰ νηῶν. </p>
<p>ἦ ἔλπεσθ' ἢν νῆας ἕλῃ κορυθαίολος Ἕκτωρ </p>
<p>ἐμβαδὸν ἵξεσθαι ἣν πατρίδα γαῖαν ἕκαστος; </p>
<p>ἦ οὐκ ὀτρύνοντος ἀκούετε λαὸν ἅπαντα </p>
<p>Ἕκτορος, ὃς δὴ νῆας ἐνιπρῆσαι μενεαίνει; </p>
<p>οὐ μὰν ἔς γε χορὸν κέλετ' ἐλθέμεν, ἀλλὰ μάχεσθαι. </p>
<p>ἡμῖν δ' οὔ τις τοῦδε νόος καὶ μῆτις ἀμείνων </p>
<p>ἢ αὐτοσχεδίῃ μῖξαι χεῖράς τε μένος τε. </p>
<p>βέλτερον ἢ ἀπολέσθαι ἕνα χρόνον ἠὲ βιῶναι </p>
<p>ἢ δηθὰ στρεύγεσθαι ἐν αἰνῇ δηϊοτῆτι </p>
<p>ὧδ' αὔτως παρὰ νηυσὶν ὑπ' ἀνδράσι χειροτέροισιν. </p>
<p>ὣς εἰπὼν ὄτρυνε μένος καὶ θυμὸν ἑκάστου. </p>
<p>ἔνθ' Ἕκτωρ μὲν ἕλε Σχεδίον Περιμήδεος υἱὸν </p>
<p>ἀρχὸν Φωκήων, Αἴας δ' ἕλε Λαοδάμαντα </p>
<p>ἡγεμόνα πρυλέων Ἀντήνορος ἀγλαὸν υἱόν:  </p>
<p>Πουλυδάμας δ' Ὦτον Κυλλήνιον ἐξενάριξε </p>
<p>Φυλεΐδεω ἕταρον, μεγαθύμων ἀρχὸν Ἐπειῶν. </p>
<p>τῷ δὲ Μέγης ἐπόρουσεν ἰδών:  ὃ δ' ὕπαιθα λιάσθη </p>
<p>Πουλυδάμας: καὶ τοῦ μὲν ἀπήμβροτεν:  οὐ γὰρ Ἀπόλλων </p>
<p>εἴα Πάνθου υἱὸν ἐνὶ προμάχοισι δαμῆναι:  </p>
<p>αὐτὰρ ὅ γε Κροίσμου στῆθος μέσον οὔτασε δουρί. </p>
<p>δούπησεν δὲ πεσών:  ὃ δ' ἀπ' ὤμων τεύχε' ἐσύλα. </p>
<p>τόφρα δὲ τῷ ἐπόρουσε Δόλοψ αἰχμῆς ἐῢ εἰδὼς </p>
<p>Λαμπετίδης, ὃν Λάμπος ἐγείνατο φέρτατον υἱὸν </p>
<p>Λαομεδοντιάδης εὖ εἰδότα θούριδος ἀλκῆς, </p>
<p>ὃς τότε Φυλεΐδαο μέσον σάκος οὔτασε δουρὶ </p>
<p>ἐγγύθεν ὁρμηθείς: πυκινὸς δέ οἱ ἤρκεσε θώρηξ, </p>
<p>τόν ῥ' ἐφόρει γυάλοισιν ἀρηρότα:  τόν ποτε Φυλεὺς </p>
<p>ἤγαγεν ἐξ Ἐφύρης, ποταμοῦ ἄπο Σελλήεντος. </p>
<p>ξεῖνος γάρ οἱ ἔδωκεν ἄναξ ἀνδρῶν Εὐφήτης </p>
<p>ἐς πόλεμον φορέειν δηΐων ἀνδρῶν ἀλεωρήν:  </p>
<p>ὅς οἱ καὶ τότε παιδὸς ἀπὸ χροὸς ἤρκεσ' ὄλεθρον. </p>
<p>τοῦ δὲ Μέγης κόρυθος χαλκήρεος ἱπποδασείης </p>
<p>κύμβαχον ἀκρότατον νύξ' ἔγχεϊ ὀξυόεντι, </p>
<p>ῥῆξε δ' ἀφ' ἵππειον λόφον αὐτοῦ:  πᾶς δὲ χαμᾶζε </p>
<p>κάππεσεν ἐν κονίῃσι νέον φοίνικι φαεινός. </p>
<p>εἷος ὃ τῷ πολέμιζε μένων, ἔτι δ' ἔλπετο νίκην, </p>
<p>τόφρα δέ οἱ Μενέλαος ἀρήϊος ἦλθεν ἀμύντωρ, </p>
<p>στῆ δ' εὐρὰξ σὺν δουρὶ λαθών, βάλε δ' ὦμον ὄπισθεν:  </p>
<p>αἰχμὴ δὲ στέρνοιο διέσσυτο μαιμώωσα </p>
<p>πρόσσω ἱεμένη:  ὃ δ' ἄρα πρηνὴς ἐλιάσθη. </p>
<p>τὼ μὲν ἐεισάσθην χαλκήρεα τεύχε' ἀπ' ὤμων </p>
<p>συλήσειν:  Ἕκτωρ δὲ κασιγνήτοισι κέλευσε </p>
<p>πᾶσι μάλα, πρῶτον δ' Ἱκεταονίδην ἐνένιπεν </p>
<p>ἴφθιμον Μελάνιππον. ὃ δ' ὄφρα μὲν εἰλίποδας βοῦς </p>
<p>βόσκ' ἐν Περκώτῃ δηΐων ἀπὸ νόσφιν ἐόντων:  </p>
<p>αὐτὰρ ἐπεὶ Δαναῶν νέες ἤλυθον ἀμφιέλισσαι, </p>
<p>ἂψ εἰς Ἴλιον ἦλθε, μετέπρεπε δὲ Τρώεσσι, </p>
<p>ναῖε δὲ πὰρ Πριάμῳ, ὃ δέ μιν τίεν ἶσα τέκεσσι:  </p>
<p>τόν ῥ' Ἕκτωρ ἐνένιπεν ἔπος τ' ἔφατ' ἔκ τ' ὀνόμαζεν:  </p>
<p>οὕτω δὴ Μελάνιππε μεθήσομεν; οὐδέ νυ σοί περ </p>
<p>ἐντρέπεται φίλον ἦτορ ἀνεψιοῦ κταμένοιο; </p>
<p>οὐχ ὁράᾳς οἷον Δόλοπος περὶ τεύχε' ἕπουσιν; </p>
<p>ἀλλ' ἕπευ:  οὐ γὰρ ἔτ' ἔστιν ἀποσταδὸν Ἀργείοισι </p>
<p>μάρνασθαι, πρίν γ' ἠὲ κατακτάμεν ἠὲ κατ' ἄκρης </p>
<p>Ἴλιον αἰπεινὴν ἑλέειν κτάσθαι τε πολίτας. </p>
<p>ὣς εἰπὼν ὃ μὲν ἦρχ', ὃ δ' ἅμ' ἕσπετο ἰσόθεος φώς: </p>
<p>Ἀργείους δ' ὄτρυνε μέγας Τελαμώνιος Αἴας: </p>
<p>ὦ φίλοι ἀνέρες ἔστε, καὶ αἰδῶ θέσθ' ἐνὶ θυμῷ, </p>
<p>ἀλλήλους τ' αἰδεῖσθε κατὰ κρατερὰς ὑσμίνας. </p>
<p>αἰδομένων δ' ἀνδρῶν πλέονες σόοι ἠὲ πέφανται:  </p>
<p>φευγόντων δ' οὔτ' ἂρ κλέος ὄρνυται οὔτέ τις ἀλκή. </p>
<p>ὣς ἔφαθ', οἳ δὲ καὶ αὐτοὶ ἀλέξασθαι μενέαινον, </p>
<p>ἐν θυμῷ δ' ἐβάλοντο ἔπος, φράξαντο δὲ νῆας </p>
<p>ἕρκεϊ χαλκείῳ:  ἐπὶ δὲ Ζεὺς Τρῶας ἔγειρεν. </p>
<p>Ἀντίλοχον δ' ὄτρυνε βοὴν ἀγαθὸς Μενέλαος: </p>
<p>Ἀντίλοχ' οὔ τις σεῖο νεώτερος ἄλλος Ἀχαιῶν, </p>
<p>οὔτε ποσὶν θάσσων οὔτ' ἄλκιμος ὡς σὺ μάχεσθαι:  </p>
<p>εἴ τινά που Τρώων ἐξάλμενος ἄνδρα βάλοισθα. </p>
<p>ὣς εἰπὼν ὃ μὲν αὖτις ἀπέσσυτο, τὸν δ' ὀρόθυνεν:  </p>
<p>ἐκ δ' ἔθορε προμάχων, καὶ ἀκόντισε δουρὶ φαεινῷ </p>
<p>ἀμφὶ ἓ παπτήνας: ὑπὸ δὲ Τρῶες κεκάδοντο </p>
<p>ἀνδρὸς ἀκοντίσσαντος: ὃ δ' οὐχ ἅλιον βέλος ἧκεν, </p>
<p>ἀλλ' Ἱκετάονος υἱὸν ὑπέρθυμον Μελάνιππον </p>
<p>νισόμενον πόλεμον δὲ βάλε στῆθος παρὰ μαζόν. </p>
<p>δούπησεν δὲ πεσών, τὸν δὲ σκότος ὄσσε κάλυψεν. </p>
<p>Ἀντίλοχος δ' ἐπόρουσε κύων ὥς, ὅς τ' ἐπὶ νεβρῷ </p>
<p>βλημένῳ ἀΐξῃ, τόν τ' ἐξ εὐνῆφι θορόντα </p>
<p>θηρητὴρ ἐτύχησε βαλών, ὑπέλυσε δὲ γυῖα:  </p>
<p>ὣς ἐπὶ σοὶ Μελάνιππε θόρ' Ἀντίλοχος μενεχάρμης </p>
<p>τεύχεα συλήσων:  ἀλλ' οὐ λάθεν Ἕκτορα δῖον, </p>
<p>ὅς ῥά οἱ ἀντίος ἦλθε θέων ἀνὰ δηϊοτῆτα. </p>
<p>Ἀντίλοχος δ' οὐ μεῖνε θοός περ ἐὼν πολεμιστής, </p>
<p>ἀλλ' ὅ γ' ἄρ' ἔτρεσε θηρὶ κακὸν ῥέξαντι ἐοικώς, </p>
<p>ὅς τε κύνα κτείνας ἢ βουκόλον ἀμφὶ βόεσσι </p>
<p>φεύγει πρίν περ ὅμιλον ἀολλισθήμεναι ἀνδρῶν:  </p>
<p>ὣς τρέσε Νεστορίδης, ἐπὶ δὲ Τρῶές τε καὶ Ἕκτωρ </p>
<p>ἠχῇ θεσπεσίῃ βέλεα στονόεντα χέοντο:  </p>
<p>στῆ δὲ μεταστρεφθείς, ἐπεὶ ἵκετο ἔθνος ἑταίρων. </p>
<p>Τρῶες δὲ λείουσιν ἐοικότες ὠμοφάγοισι </p>
<p>νηυσὶν ἐπεσσεύοντο, Διὸς δ' ἐτέλειον ἐφετμάς, </p>
<p>ὅ σφισιν αἰὲν ἔγειρε μένος μέγα, θέλγε δὲ θυμὸν </p>
<p>Ἀργείων καὶ κῦδος ἀπαίνυτο, τοὺς δ' ὀρόθυνεν. </p>
<p>Ἕκτορι γάρ οἱ θυμὸς ἐβούλετο κῦδος ὀρέξαι </p>
<p>Πριαμίδῃ, ἵνα νηυσὶ κορωνίσι θεσπιδαὲς πῦρ </p>
<p>ἐμβάλοι ἀκάματον, Θέτιδος δ' ἐξαίσιον ἀρὴν </p>
<p>πᾶσαν ἐπικρήνειε:  τὸ γὰρ μένε μητίετα Ζεὺς </p>
<p>νηὸς καιομένης σέλας ὀφθαλμοῖσιν ἰδέσθαι. </p>
<p>ἐκ γὰρ δὴ τοῦ μέλλε παλίωξιν παρὰ νηῶν </p>
<p>θησέμεναι Τρώων, Δαναοῖσι δὲ κῦδος ὀρέξειν. </p>
<p>τὰ φρονέων νήεσσιν ἔπι γλαφυρῇσιν ἔγειρεν </p>
<p>Ἕκτορα Πριαμίδην μάλα περ μεμαῶτα καὶ αὐτόν. </p>
<p>μαίνετο δ' ὡς ὅτ' Ἄρης ἐγχέσπαλος ἢ ὀλοὸν πῦρ </p>
<p>οὔρεσι μαίνηται βαθέης ἐν τάρφεσιν ὕλης: </p>
<p>ἀφλοισμὸς δὲ περὶ στόμα γίγνετο, τὼ δέ οἱ ὄσσε </p>
<p>λαμπέσθην βλοσυρῇσιν ὑπ' ὀφρύσιν, ἀμφὶ δὲ πήληξ </p>
<p>σμερδαλέον κροτάφοισι τινάσσετο μαρναμένοιο </p>
<p>Ἕκτορος: αὐτὸς γάρ οἱ ἀπ' αἰθέρος ἦεν ἀμύντωρ </p>
<p>Ζεύς, ὅς μιν πλεόνεσσι μετ' ἀνδράσι μοῦνον ἐόντα </p>
<p>τίμα καὶ κύδαινε. μινυνθάδιος γὰρ ἔμελλεν </p>
<p>ἔσσεσθ':  ἤδη γάρ οἱ ἐπόρνυε μόρσιμον ἦμαρ </p>
<p>Παλλὰς Ἀθηναίη ὑπὸ Πηλεΐδαο βίηφιν. </p>
<p>καί ῥ' ἔθελεν ῥῆξαι στίχας ἀνδρῶν πειρητίζων, </p>
<p>ᾗ δὴ πλεῖστον ὅμιλον ὅρα καὶ τεύχε' ἄριστα:  </p>
<p>ἀλλ' οὐδ' ὧς δύνατο ῥῆξαι μάλα περ μενεαίνων:  </p>
<p>ἴσχον γὰρ πυργηδὸν ἀρηρότες, ἠΰτε πέτρη </p>
<p>ἠλίβατος μεγάλη πολιῆς ἁλὸς ἐγγὺς ἐοῦσα, </p>
<p>ἥ τε μένει λιγέων ἀνέμων λαιψηρὰ κέλευθα </p>
<p>κύματά τε τροφόεντα, τά τε προσερεύγεται αὐτήν:  </p>
<p>ὣς Δαναοὶ Τρῶας μένον ἔμπεδον οὐδὲ φέβοντο. </p>
<p>αὐτὰρ ὃ λαμπόμενος πυρὶ πάντοθεν ἔνθορ' ὁμίλῳ, </p>
<p>ἐν δ' ἔπεσ' ὡς ὅτε κῦμα θοῇ ἐν νηῒ πέσῃσι </p>
<p>λάβρον ὑπαὶ νεφέων ἀνεμοτρεφές: ἣ δέ τε πᾶσα </p>
<p>ἄχνῃ ὑπεκρύφθη, ἀνέμοιο δὲ δεινὸς ἀήτη </p>
<p>ἱστίῳ ἐμβρέμεται, τρομέουσι δέ τε φρένα ναῦται </p>
<p>δειδιότες: τυτθὸν γὰρ ὑπ' ἐκ θανάτοιο φέρονται:  </p>
<p>ὣς ἐδαΐζετο θυμὸς ἐνὶ στήθεσσιν Ἀχαιῶν. </p>
<p>αὐτὰρ ὅ γ' ὥς τε λέων ὀλοόφρων βουσὶν ἐπελθών, </p>
<p>αἵ ῥά τ' ἐν εἱαμενῇ ἕλεος μεγάλοιο νέμονται </p>
<p>μυρίαι, ἐν δέ τε τῇσι νομεὺς οὔ πω σάφα εἰδὼς </p>
<p>θηρὶ μαχέσσασθαι ἕλικος βοὸς ἀμφὶ φονῇσιν:  </p>
<p>ἤτοι ὃ μὲν πρώτῃσι καὶ ὑστατίῃσι βόεσσιν </p>
<p>αἰὲν ὁμοστιχάει, ὃ δέ τ' ἐν μέσσῃσιν ὀρούσας </p>
<p>βοῦν ἔδει, αἳ δέ τε πᾶσαι ὑπέτρεσαν:  ὣς τότ' Ἀχαιοὶ </p>
<p>θεσπεσίως ἐφόβηθεν ὑφ' Ἕκτορι καὶ Διὶ πατρὶ </p>
<p>πάντες, ὃ δ' οἶον ἔπεφνε Μυκηναῖον Περιφήτην, </p>
<p>Κοπρῆος φίλον υἱόν, ὃς Εὐρυσθῆος ἄνακτος </p>
<p>ἀγγελίης οἴχνεσκε βίῃ Ἡρακληείῃ. </p>
<p>τοῦ γένετ' ἐκ πατρὸς πολὺ χείρονος υἱὸς ἀμείνων </p>
<p>παντοίας ἀρετάς, ἠμὲν πόδας ἠδὲ μάχεσθαι, </p>
<p>καὶ νόον ἐν πρώτοισι Μυκηναίων ἐτέτυκτο:  </p>
<p>ὅς ῥα τόθ' Ἕκτορι κῦδος ὑπέρτερον ἐγγυάλιξε. </p>
<p>στρεφθεὶς γὰρ μετόπισθεν ἐν ἀσπίδος ἄντυγι πάλτο, </p>
<p>τὴν αὐτὸς φορέεσκε ποδηνεκέ' ἕρκος ἀκόντων:  </p>
<p>τῇ ὅ γ' ἐνὶ βλαφθεὶς πέσεν ὕπτιος, ἀμφὶ δὲ πήληξ </p>
<p>σμερδαλέον κονάβησε περὶ κροτάφοισι πεσόντος. </p>
<p>Ἕκτωρ δ' ὀξὺ νόησε, θέων δέ οἱ ἄγχι παρέστη, </p>
<p>στήθεϊ δ' ἐν δόρυ πῆξε, φίλων δέ μιν ἐγγὺς ἑταίρων </p>
<p>κτεῖν':  οἳ δ' οὐκ ἐδύναντο καὶ ἀχνύμενοί περ ἑταίρου </p>
<p>χραισμεῖν:  αὐτοὶ γὰρ μάλα δείδισαν Ἕκτορα δῖον. </p>
<p>εἰσωποὶ δ' ἐγένοντο νεῶν, περὶ δ' ἔσχεθον ἄκραι </p>
<p>νῆες ὅσαι πρῶται εἰρύατο:  τοὶ δ' ἐπέχυντο. </p>
<p>Ἀργεῖοι δὲ νεῶν μὲν ἐχώρησαν καὶ ἀνάγκῃ </p>
<p>τῶν πρωτέων, αὐτοῦ δὲ παρὰ κλισίῃσιν ἔμειναν </p>
<p>ἁθρόοι, οὐδὲ κέδασθεν ἀνὰ στρατόν:  ἴσχε γὰρ αἰδὼς </p>
<p>καὶ δέος: ἀζηχὲς γὰρ ὁμόκλεον ἀλλήλοισι. </p>
<p>Νέστωρ αὖτε μάλιστα Γερήνιος οὖρος Ἀχαιῶν </p>
<p>λίσσεθ' ὑπὲρ τοκέων γουνούμενος ἄνδρα ἕκαστον:  </p>
<p>ὦ φίλοι ἀνέρες ἔστε καὶ αἰδῶ θέσθ' ἐνὶ θυμῷ </p>
<p>ἄλλων ἀνθρώπων, ἐπὶ δὲ μνήσασθε ἕκαστος </p>
<p>παίδων ἠδ' ἀλόχων καὶ κτήσιος ἠδὲ τοκήων, </p>
<p>ἠμὲν ὅτεῳ ζώουσι καὶ ᾧ κατατεθνήκασι:  </p>
<p>τῶν ὕπερ ἐνθάδ' ἐγὼ γουνάζομαι οὐ παρεόντων </p>
<p>ἑστάμεναι κρατερῶς, μὴ δὲ τρωπᾶσθε φόβον δέ. </p>
<p>ὣς εἰπὼν ὄτρυνε μένος καὶ θυμὸν ἑκάστου. </p>
<p>τοῖσι δ' ἀπ' ὀφθαλμῶν νέφος ἀχλύος ὦσεν Ἀθήνη </p>
<p>θεσπέσιον:  μάλα δέ σφι φόως γένετ' ἀμφοτέρωθεν </p>
<p>ἠμὲν πρὸς νηῶν καὶ ὁμοιΐου πολέμοιο. </p>
<p>Ἕκτορα δὲ φράσσαντο βοὴν ἀγαθὸν καὶ ἑταίρους, </p>
<p>ἠμὲν ὅσοι μετόπισθεν ἀφέστασαν οὐδὲ μάχοντο, </p>
<p>ἠδ' ὅσσοι παρὰ νηυσὶ μάχην ἐμάχοντο θοῇσιν. </p>
<p>οὐδ' ἄρ' ἔτ' Αἴαντι μεγαλήτορι ἥνδανε θυμῷ </p>
<p>ἑστάμεν ἔνθά περ ἄλλοι ἀφέστασαν υἷες Ἀχαιῶν:  </p>
<p>ἀλλ' ὅ γε νηῶν ἴκρι' ἐπῴχετο μακρὰ βιβάσθων, </p>
<p>νώμα δὲ ξυστὸν μέγα ναύμαχον ἐν παλάμῃσι </p>
<p>κολλητὸν βλήτροισι δυωκαιεικοσίπηχυ. </p>
<p>ὡς δ' ὅτ' ἀνὴρ ἵπποισι κελητίζειν ἐῢ εἰδώς, </p>
<p>ὅς τ' ἐπεὶ ἐκ πολέων πίσυρας συναείρεται ἵππους, </p>
<p>σεύας ἐκ πεδίοιο μέγα προτὶ ἄστυ δίηται </p>
<p>λαοφόρον καθ' ὁδόν:  πολέες τέ ἑ θηήσαντο </p>
<p>ἀνέρες ἠδὲ γυναῖκες: ὃ δ' ἔμπεδον ἀσφαλὲς αἰεὶ </p>
<p>θρῴσκων ἄλλοτ' ἐπ' ἄλλον ἀμείβεται, οἳ δὲ πέτονται:  </p>
<p>ὣς Αἴας ἐπὶ πολλὰ θοάων ἴκρια νηῶν </p>
<p>φοίτα μακρὰ βιβάς, φωνὴ δέ οἱ αἰθέρ' ἵκανεν, </p>
<p>αἰεὶ δὲ σμερδνὸν βοόων Δαναοῖσι κέλευε </p>
<p>νηυσί τε καὶ κλισίῃσιν ἀμυνέμεν. οὐδὲ μὲν Ἕκτωρ </p>
<p>μίμνεν ἐνὶ Τρώων ὁμάδῳ πύκα θωρηκτάων:  </p>
<p>ἀλλ' ὥς τ' ὀρνίθων πετεηνῶν αἰετὸς αἴθων </p>
<p>ἔθνος ἐφορμᾶται ποταμὸν πάρα βοσκομενάων </p>
<p>χηνῶν ἢ γεράνων ἢ κύκνων δουλιχοδείρων, </p>
<p>ὣς Ἕκτωρ ἴθυσε νεὸς κυανοπρῴροιο </p>
<p>ἀντίος ἀΐξας: τὸν δὲ Ζεὺς ὦσεν ὄπισθε </p>
<p>χειρὶ μάλα μεγάλῃ, ὄτρυνε δὲ λαὸν ἅμ' αὐτῷ. </p>
<p>αὖτις δὲ δριμεῖα μάχη παρὰ νηυσὶν ἐτύχθη:  </p>
<p>φαίης κ' ἀκμῆτας καὶ ἀτειρέας ἀλλήλοισιν </p>
<p>ἄντεσθ' ἐν πολέμῳ, ὡς ἐσσυμένως ἐμάχοντο. </p>
<p>τοῖσι δὲ μαρναμένοισιν ὅδ' ἦν νόος: ἤτοι Ἀχαιοὶ </p>
<p>οὐκ ἔφασαν φεύξεσθαι ὑπ' ἐκ κακοῦ, ἀλλ' ὀλέεσθαι, </p>
<p>Τρωσὶν δ' ἔλπετο θυμὸς ἐνὶ στήθεσσιν ἑκάστου </p>
<p>νῆας ἐνιπρήσειν κτενέειν θ' ἥρωας Ἀχαιούς. </p>
<p>οἳ μὲν τὰ φρονέοντες ἐφέστασαν ἀλλήλοισιν:  </p>
<p>Ἕκτωρ δὲ πρυμνῆς νεὸς ἥψατο ποντοπόροιο </p>
<p>καλῆς ὠκυάλου, ἣ Πρωτεσίλαον ἔνεικεν </p>
<p>ἐς Τροίην, οὐδ' αὖτις ἀπήγαγε πατρίδα γαῖαν. </p>
<p>τοῦ περ δὴ περὶ νηὸς Ἀχαιοί τε Τρῶές τε </p>
<p>δῄουν ἀλλήλους αὐτοσχεδόν:  οὐδ' ἄρα τοί γε </p>
<p>τόξων ἀϊκὰς ἀμφὶς μένον οὐδ' ἔτ' ἀκόντων, </p>
<p>ἀλλ' οἵ γ' ἐγγύθεν ἱστάμενοι ἕνα θυμὸν ἔχοντες </p>
<p>ὀξέσι δὴ πελέκεσσι καὶ ἀξίνῃσι μάχοντο </p>
<p>καὶ ξίφεσιν μεγάλοισι καὶ ἔγχεσιν ἀμφιγύοισι. </p>
<p>πολλὰ δὲ φάσγανα καλὰ μελάνδετα κωπήεντα </p>
<p>ἄλλα μὲν ἐκ χειρῶν χαμάδις πέσον, ἄλλα δ' ἀπ' ὤμων </p>
<p>ἀνδρῶν μαρναμένων:  ῥέε δ' αἵματι γαῖα μέλαινα. </p>
<p>Ἕκτωρ δὲ πρύμνηθεν ἐπεὶ λάβεν οὐχὶ μεθίει </p>
<p>ἄφλαστον μετὰ χερσὶν ἔχων, Τρωσὶν δὲ κέλευεν:  </p>
<p>οἴσετε πῦρ, ἅμα δ' αὐτοὶ ἀολλέες ὄρνυτ' ἀϋτήν:  </p>
<p>νῦν ἡμῖν πάντων Ζεὺς ἄξιον ἦμαρ ἔδωκε </p>
<p>νῆας ἑλεῖν, αἳ δεῦρο θεῶν ἀέκητι μολοῦσαι </p>
<p>ἡμῖν πήματα πολλὰ θέσαν, κακότητι γερόντων, </p>
<p>οἵ μ' ἐθέλοντα μάχεσθαι ἐπὶ πρυμνῇσι νέεσσιν </p>
<p>αὐτόν τ' ἰσχανάασκον ἐρητύοντό τε λαόν:  </p>
<p>ἀλλ' εἰ δή ῥα τότε βλάπτε φρένας εὐρύοπα Ζεὺς </p>
<p>ἡμετέρας, νῦν αὐτὸς ἐποτρύνει καὶ ἀνώγει. </p>
<p>ὣς ἔφαθ', οἳ δ' ἄρα μᾶλλον ἐπ' Ἀργείοισιν ὄρουσαν. </p>
<p>Αἴας δ' οὐκέτ' ἔμιμνε:  βιάζετο γὰρ βελέεσσιν:  </p>
<p>ἀλλ' ἀνεχάζετο τυτθόν, ὀϊόμενος θανέεσθαι </p>
<p>θρῆνυν ἐφ' ἑπταπόδην, λίπε δ' ἴκρια νηὸς ἐΐσης. </p>
<p>ἔνθ' ἄρ' ὅ γ' ἑστήκει δεδοκημένος, ἔγχεϊ δ' αἰεὶ </p>
<p>Τρῶας ἄμυνε νεῶν, ὅς τις φέροι ἀκάματον πῦρ:  </p>
<p>αἰεὶ δὲ σμερδνὸν βοόων Δαναοῖσι κέλευε:  </p>
<p>ὦ φίλοι ἥρωες Δαναοὶ θεράποντες Ἄρηος </p>
<p>ἀνέρες ἔστε φίλοι, μνήσασθε δὲ θούριδος ἀλκῆς. </p>
<p>ἠέ τινάς φαμεν εἶναι ἀοσσητῆρας ὀπίσσω, </p>
<p>ἦέ τι τεῖχος ἄρειον, ὅ κ' ἀνδράσι λοιγὸν ἀμύναι; </p>
<p>οὐ μέν τι σχεδόν ἐστι πόλις πύργοις ἀραρυῖα, </p>
<p>ᾗ κ' ἀπαμυναίμεσθ' ἑτεραλκέα δῆμον ἔχοντες: </p>
<p>ἀλλ' ἐν γὰρ Τρώων πεδίῳ πύκα θωρηκτάων </p>
<p>πόντῳ κεκλιμένοι ἑκὰς ἥμεθα πατρίδος αἴης: </p>
<p>τὼ ἐν χερσὶ φόως, οὐ μειλιχίῃ πολέμοιο. </p>
<p>ἦ, καὶ μαιμώων ἔφεπ' ἔγχεϊ ὀξυόεντι. </p>
<p>ὅς τις δὲ Τρώων κοίλῃς ἐπὶ νηυσὶ φέροιτο </p>
<p>σὺν πυρὶ κηλείῳ, χάριν Ἕκτορος ὀτρύναντος, </p>
<p>τὸν δ' Αἴας οὔτασκε δεδεγμένος ἔγχεϊ μακρῷ:  </p>
<p>δώδεκα δὲ προπάροιθε νεῶν αὐτοσχεδὸν οὖτα. </p></div1>
<div1 lines="867" n="16">
<p>ὣς οἳ μὲν περὶ νηὸς ἐϋσσέλμοιο μάχοντο:  </p>
<p>Πάτροκλος δ' Ἀχιλῆϊ παρίστατο ποιμένι λαῶν </p>
<p>δάκρυα θερμὰ χέων ὥς τε κρήνη μελάνυδρος, </p>
<p>ἥ τε κατ' αἰγίλιπος πέτρης δνοφερὸν χέει ὕδωρ. </p>
<p>τὸν δὲ ἰδὼν ᾤκτιρε ποδάρκης δῖος Ἀχιλλεύς, </p>
<p>καί μιν φωνήσας ἔπεα πτερόεντα προσηύδα:  </p>
<p>τίπτε δεδάκρυσαι Πατρόκλεες, ἠΰτε κούρη </p>
<p>νηπίη, ἥ θ' ἅμα μητρὶ θέουσ' ἀνελέσθαι ἀνώγει </p>
<p>εἱανοῦ ἁπτομένη, καί τ' ἐσσυμένην κατερύκει, </p>
<p>δακρυόεσσα δέ μιν ποτιδέρκεται, ὄφρ' ἀνέληται:  </p>
<p>τῇ ἴκελος Πάτροκλε τέρεν κατὰ δάκρυον εἴβεις. </p>
<p>ἠέ τι Μυρμιδόνεσσι πιφαύσκεαι, ἢ ἐμοὶ αὐτῷ, </p>
<p>ἦέ τιν' ἀγγελίην Φθίης ἐξέκλυες οἶος; </p>
<p>ζώειν μὰν ἔτι φασὶ Μενοίτιον Ἄκτορος υἱόν, </p>
<p>ζώει δ' Αἰακίδης Πηλεὺς μετὰ Μυρμιδόνεσσι; </p>
<p>τῶν κε μάλ' ἀμφοτέρων ἀκαχοίμεθα τεθνηώτων. </p>
<p>ἦε σύ γ' Ἀργείων ὀλοφύρεαι, ὡς ὀλέκονται </p>
<p>νηυσὶν ἔπι γλαφυρῇσιν ὑπερβασίης ἕνεκα σφῆς; </p>
<p>ἐξαύδα, μὴ κεῦθε νόῳ, ἵνα εἴδομεν ἄμφω. </p>
<p>τὸν δὲ βαρὺ στενάχων προσέφης Πατρόκλεες ἱππεῦ:  </p>
<p>ὦ Ἀχιλεῦ Πηλῆος υἱὲ μέγα φέρτατ' Ἀχαιῶν </p>
<p>μὴ νεμέσα:  τοῖον γὰρ ἄχος βεβίηκεν Ἀχαιούς. </p>
<p>οἳ μὲν γὰρ δὴ πάντες, ὅσοι πάρος ἦσαν ἄριστοι, </p>
<p>ἐν νηυσὶν κέαται βεβλημένοι οὐτάμενοί τε. </p>
<p>βέβληται μὲν ὃ Τυδεΐδης κρατερὸς Διομήδης, </p>
<p>οὔτασται δ' Ὀδυσεὺς δουρικλυτὸς ἠδ' Ἀγαμέμνων, </p>
<p>βέβληται δὲ καὶ Εὐρύπυλος κατὰ μηρὸν ὀϊστῷ. </p>
<p>τοὺς μέν τ' ἰητροὶ πολυφάρμακοι ἀμφιπένονται </p>
<p>ἕλκε' ἀκειόμενοι:  σὺ δ' ἀμήχανος ἔπλευ Ἀχιλλεῦ. </p>
<p>μὴ ἐμέ γ' οὖν οὗτός γε λάβοι χόλος, ὃν σὺ φυλάσσεις </p>
<p>αἰναρέτη:  τί σευ ἄλλος ὀνήσεται ὀψίγονός περ </p>
<p>αἴ κε μὴ Ἀργείοισιν ἀεικέα λοιγὸν ἀμύνῃς; </p>
<p>νηλεές, οὐκ ἄρα σοί γε πατὴρ ἦν ἱππότα Πηλεύς, </p>
<p>οὐδὲ Θέτις μήτηρ:  γλαυκὴ δέ σε τίκτε θάλασσα </p>
<p>πέτραι τ' ἠλίβατοι, ὅτι τοι νόος ἐστὶν ἀπηνής. </p>
<p>εἰ δέ τινα φρεσὶ σῇσι θεοπροπίην ἀλεείνεις </p>
<p>καί τινά τοι πὰρ Ζηνὸς ἐπέφραδε πότνια μήτηρ, </p>
<p>ἀλλ' ἐμέ περ πρόες ὦχ', ἃμα δ' ἄλλον λαὸν ὄπασσον </p>
<p>Μυρμιδόνων, ἤν πού τι φόως Δαναοῖσι γένωμαι. </p>
<p>δὸς δέ μοι ὤμοιιν τὰ σὰ τεύχεα θωρηχθῆναι, </p>
<p>αἴ κ' ἐμὲ σοὶ ἴσκοντες ἀπόσχωνται πολέμοιο </p>
<p>Τρῶες, ἀναπνεύσωσι δ' Ἀρήϊοι υἷες Ἀχαιῶν </p>
<p>τειρόμενοι:  ὀλίγη δέ τ' ἀνάπνευσις πολέμοιο. </p>
<p>ῥεῖα δέ κ' ἀκμῆτες κεκμηότας ἄνδρας ἀϋτῇ </p>
<p>ὤσαιμεν προτὶ ἄστυ νεῶν ἄπο καὶ κλισιάων. </p>
<p>ὣς φάτο λισσόμενος μέγα νήπιος: ἦ γὰρ ἔμελλεν </p>
<p>οἷ αὐτῷ θάνατόν τε κακὸν καὶ κῆρα λιτέσθαι. </p>
<p>τὸν δὲ μέγ' ὀχθήσας προσέφη πόδας ὠκὺς Ἀχιλλεύς: </p>
<p>ὤ μοι διογενὲς Πατρόκλεες οἷον ἔειπες: </p>
<p>οὔτε θεοπροπίης ἐμπάζομαι ἥν τινα οἶδα, </p>
<p>οὔτέ τί μοι πὰρ Ζηνὸς ἐπέφραδε πότνια μήτηρ:  </p>
<p>ἀλλὰ τόδ' αἰνὸν ἄχος κραδίην καὶ θυμὸν ἱκάνει, </p>
<p>ὁππότε δὴ τὸν ὁμοῖον ἀνὴρ ἐθέλῃσιν ἀμέρσαι </p>
<p>καὶ γέρας ἂψ ἀφελέσθαι, ὅ τε κράτεϊ προβεβήκῃ:  </p>
<p>αἰνὸν ἄχος τό μοί ἐστιν, ἐπεὶ πάθον ἄλγεα θυμῷ. </p>
<p>κούρην ἣν ἄρα μοι γέρας ἔξελον υἷες Ἀχαιῶν, </p>
<p>δουρὶ δ' ἐμῷ κτεάτισσα πόλιν εὐτείχεα πέρσας, </p>
<p>τὴν ἂψ ἐκ χειρῶν ἕλετο κρείων Ἀγαμέμνων </p>
<p>Ἀτρεΐδης ὡς εἴ τιν' ἀτίμητον μετανάστην. </p>
<p>ἀλλὰ τὰ μὲν προτετύχθαι ἐάσομεν:  οὐδ' ἄρα πως ἦν </p>
<p>ἀσπερχὲς κεχολῶσθαι ἐνὶ φρεσίν:  ἤτοι ἔφην γε </p>
<p>οὐ πρὶν μηνιθμὸν καταπαυσέμεν, ἀλλ' ὁπότ' ἂν δὴ </p>
<p>νῆας ἐμὰς ἀφίκηται ἀϋτή τε πτόλεμός τε. </p>
<p>τύνη δ' ὤμοιιν μὲν ἐμὰ κλυτὰ τεύχεα δῦθι, </p>
<p>ἄρχε δὲ Μυρμιδόνεσσι φιλοπτολέμοισι μάχεσθαι, </p>
<p>εἰ δὴ κυάνεον Τρώων νέφος ἀμφιβέβηκε </p>
<p>νηυσὶν ἐπικρατέως, οἳ δὲ ῥηγμῖνι θαλάσσης </p>
<p>κεκλίαται, χώρης ὀλίγην ἔτι μοῖραν ἔχοντες </p>
<p>Ἀργεῖοι, Τρώων δὲ πόλις ἐπὶ πᾶσα βέβηκε </p>
<p>θάρσυνος: οὐ γὰρ ἐμῆς κόρυθος λεύσσουσι μέτωπον </p>
<p>ἐγγύθι λαμπομένης: τάχα κεν φεύγοντες ἐναύλους </p>
<p>πλήσειαν νεκύων, εἴ μοι κρείων Ἀγαμέμνων </p>
<p>ἤπια εἰδείη:  νῦν δὲ στρατὸν ἀμφιμάχονται. </p>
<p>οὐ γὰρ Τυδεΐδεω Διομήδεος ἐν παλάμῃσι </p>
<p>μαίνεται ἐγχείη Δαναῶν ἀπὸ λοιγὸν ἀμῦναι:  </p>
<p>οὐδέ πω Ἀτρεΐδεω ὀπὸς ἔκλυον αὐδήσαντος </p>
<p>ἐχθρῆς ἐκ κεφαλῆς: ἀλλ' Ἕκτορος ἀνδροφόνοιο </p>
<p>Τρωσὶ κελεύοντος περιάγνυται, οἳ δ' ἀλαλητῷ </p>
<p>πᾶν πεδίον κατέχουσι μάχῃ νικῶντες Ἀχαιούς. </p>
<p>ἀλλὰ καὶ ὧς Πάτροκλε νεῶν ἄπο λοιγὸν ἀμύνων </p>
<p>ἔμπεσ' ἐπικρατέως, μὴ δὴ πυρὸς αἰθομένοιο </p>
<p>νῆας ἐνιπρήσωσι, φίλον δ' ἀπὸ νόστον ἕλωνται. </p>
<p>πείθεο δ' ὥς τοι ἐγὼ μύθου τέλος ἐν φρεσὶ θείω, </p>
<p>ὡς ἄν μοι τιμὴν μεγάλην καὶ κῦδος ἄρηαι </p>
<p>πρὸς πάντων Δαναῶν, ἀτὰρ οἳ περικαλλέα κούρην </p>
<p>ἂψ ἀπονάσσωσιν, ποτὶ δ' ἀγλαὰ δῶρα πόρωσιν. </p>
<p>ἐκ νηῶν ἐλάσας ἰέναι πάλιν:  εἰ δέ κεν αὖ τοι </p>
<p>δώῃ κῦδος ἀρέσθαι ἐρίγδουπος πόσις Ἥρης, </p>
<p>μὴ σύ γ' ἄνευθεν ἐμεῖο λιλαίεσθαι πολεμίζειν </p>
<p>Τρωσὶ φιλοπτολέμοισιν:  ἀτιμότερον δέ με θήσεις: </p>
<p>μὴ δ' ἐπαγαλλόμενος πολέμῳ καὶ δηϊοτῆτι </p>
<p>Τρῶας ἐναιρόμενος προτὶ Ἴλιον ἡγεμονεύειν, </p>
<p>μή τις ἀπ' Οὐλύμποιο θεῶν αἰειγενετάων </p>
<p>ἐμβήῃ:  μάλα τούς γε φιλεῖ ἑκάεργος Ἀπόλλων:  </p>
<p>ἀλλὰ πάλιν τρωπᾶσθαι, ἐπὴν φάος ἐν νήεσσι </p>
<p>θήῃς, τοὺς δ' ἔτ' ἐᾶν πεδίον κάτα δηριάασθαι. </p>
<p>αἲ γὰρ Ζεῦ τε πάτερ καὶ Ἀθηναίη καὶ Ἄπολλον </p>
<p>μήτέ τις οὖν Τρώων θάνατον φύγοι ὅσσοι ἔασι, </p>
<p>μήτέ τις Ἀργείων, νῶϊν δ' ἐκδῦμεν ὄλεθρον, </p>
<p>ὄφρ' οἶοι Τροίης ἱερὰ κρήδεμνα λύωμεν. </p>
<p>ὣς οἳ μὲν τοιαῦτα πρὸς ἀλλήλους ἀγόρευον, </p>
<p>Αἴας δ' οὐκ ἔτ' ἔμιμνε:  βιάζετο γὰρ βελέεσσι:  </p>
<p>δάμνα μιν Ζηνός τε νόος καὶ Τρῶες ἀγαυοὶ </p>
<p>βάλλοντες: δεινὴν δὲ περὶ κροτάφοισι φαεινὴ </p>
<p>πήληξ βαλλομένη καναχὴν ἔχε, βάλλετο δ' αἰεὶ </p>
<p>κὰπ φάλαρ' εὐποίηθ':  ὃ δ' ἀριστερὸν ὦμον ἔκαμνεν </p>
<p>ἔμπεδον αἰὲν ἔχων σάκος αἰόλον:  οὐδὲ δύναντο </p>
<p>ἀμφ' αὐτῷ πελεμίξαι ἐρείδοντες βελέεσσιν. </p>
<p>αἰεὶ δ' ἀργαλέῳ ἔχετ' ἄσθματι, κὰδ δέ οἱ ἱδρὼς </p>
<p>πάντοθεν ἐκ μελέων πολὺς ἔρρεεν, οὐδέ πῃ εἶχεν </p>
<p>ἀμπνεῦσαι:  πάντῃ δὲ κακὸν κακῷ ἐστήρικτο. </p>
<p>ἔσπετε νῦν μοι Μοῦσαι Ὀλύμπια δώματ' ἔχουσαι, </p>
<p>ὅππως δὴ πρῶτον πῦρ ἔμπεσε νηυσὶν Ἀχαιῶν. </p>
<p>Ἕκτωρ Αἴαντος δόρυ μείλινον ἄγχι παραστὰς </p>
<p>πλῆξ' ἄορι μεγάλῳ αἰχμῆς παρὰ καυλὸν ὄπισθεν, </p>
<p>ἀντικρὺ δ' ἀπάραξε:  τὸ μὲν Τελαμώνιος Αἴας </p>
<p>πῆλ' αὔτως ἐν χειρὶ κόλον δόρυ, τῆλε δ' ἀπ' αὐτοῦ </p>
<p>αἰχμὴ χαλκείη χαμάδις βόμβησε πεσοῦσα. </p>
<p>γνῶ δ' Αἴας κατὰ θυμὸν ἀμύμονα ῥίγησέν τε </p>
<p>ἔργα θεῶν, ὅ ῥα πάγχυ μάχης ἐπὶ μήδεα κεῖρε </p>
<p>Ζεὺς ὑψιβρεμέτης, Τρώεσσι δὲ βούλετο νίκην:  </p>
<p>χάζετο δ' ἐκ βελέων. τοὶ δ' ἔμβαλον ἀκάματον πῦρ </p>
<p>νηῒ θοῇ:  τῆς δ' αἶψα κατ' ἀσβέστη κέχυτο φλόξ. </p>
<p>ὣς τὴν μὲν πρυμνὴν πῦρ ἄμφεπεν:  αὐτὰρ Ἀχιλλεὺς </p>
<p>μηρὼ πληξάμενος Πατροκλῆα προσέειπεν:  </p>
<p>ὄρσεο διογενὲς Πατρόκλεες ἱπποκέλευθε:  </p>
<p>λεύσσω δὴ παρὰ νηυσὶ πυρὸς δηΐοιο ἰωήν:  </p>
<p>μὴ δὴ νῆας ἕλωσι καὶ οὐκέτι φυκτὰ πέλωνται:  </p>
<p>δύσεο τεύχεα θᾶσσον, ἐγὼ δέ κε λαὸν ἀγείρω. </p>
<p>ὣς φάτο, Πάτροκλος δὲ κορύσσετο νώροπι χαλκῷ. </p>
<p>κνημῖδας μὲν πρῶτα περὶ κνήμῃσιν ἔθηκε </p>
<p>καλάς, ἀργυρέοισιν ἐπισφυρίοις ἀραρυίας: </p>
<p>δεύτερον αὖ θώρηκα περὶ στήθεσσιν ἔδυνε </p>
<p>ποικίλον ἀστερόεντα ποδώκεος Αἰακίδαο. </p>
<p>ἀμφὶ δ' ἄρ' ὤμοισιν βάλετο ξίφος ἀργυρόηλον </p>
<p>χάλκεον, αὐτὰρ ἔπειτα σάκος μέγα τε στιβαρόν τε:  </p>
<p>κρατὶ δ' ἐπ' ἰφθίμῳ κυνέην εὔτυκτον ἔθηκεν </p>
<p>ἵππουριν:  δεινὸν δὲ λόφος καθύπερθεν ἔνευεν. </p>
<p>εἵλετο δ' ἄλκιμα δοῦρε, τά οἱ παλάμηφιν ἀρήρει. </p>
<p>ἔγχος δ' οὐχ ἕλετ' οἶον ἀμύμονος Αἰακίδαο </p>
<p>βριθὺ μέγα στιβαρόν:  τὸ μὲν οὐ δύνατ' ἄλλος Ἀχαιῶν </p>
<p>πάλλειν, ἀλλά μιν οἶος ἐπίστατο πῆλαι Ἀχιλλεὺς </p>
<p>Πηλιάδα μελίην, τὴν πατρὶ φίλῳ πόρε Χείρων </p>
<p>Πηλίου ἐκ κορυφῆς, φόνον ἔμμεναι ἡρώεσσιν. </p>
<p>ἵππους δ' Αὐτομέδοντα θοῶς ζευγνῦμεν ἄνωγε, </p>
<p>τὸν μετ' Ἀχιλλῆα ῥηξήνορα τῖε μάλιστα, </p>
<p>πιστότατος δέ οἱ ἔσκε μάχῃ ἔνι μεῖναι ὁμοκλήν. </p>
<p>τῷ δὲ καὶ Αὐτομέδων ὕπαγε ζυγὸν ὠκέας ἵππους </p>
<p>Ξάνθον καὶ Βαλίον, τὼ ἅμα πνοιῇσι πετέσθην, </p>
<p>τοὺς ἔτεκε Ζεφύρῳ ἀνέμῳ Ἅρπυια Ποδάργη </p>
<p>βοσκομένη λειμῶνι παρὰ ῥόον Ὠκεανοῖο. </p>
<p>ἐν δὲ παρηορίῃσιν ἀμύμονα Πήδασον ἵει, </p>
<p>τόν ῥά ποτ' Ἠετίωνος ἑλὼν πόλιν ἤγαγ' Ἀχιλλεύς, </p>
<p>ὃς καὶ θνητὸς ἐὼν ἕπεθ' ἵπποις ἀθανάτοισι. </p>
<p>Μυρμιδόνας δ' ἄρ' ἐποιχόμενος θώρηξεν Ἀχιλλεὺς </p>
<p>πάντας ἀνὰ κλισίας σὺν τεύχεσιν:  οἳ δὲ λύκοι ὣς </p>
<p>ὠμοφάγοι, τοῖσίν τε περὶ φρεσὶν ἄσπετος ἀλκή, </p>
<p>οἵ τ' ἔλαφον κεραὸν μέγαν οὔρεσι δῃώσαντες </p>
<p>δάπτουσιν:  πᾶσιν δὲ παρήϊον αἵματι φοινόν:  </p>
<p>καί τ' ἀγεληδὸν ἴασιν ἀπὸ κρήνης μελανύδρου </p>
<p>λάψοντες γλώσσῃσιν ἀραιῇσιν μέλαν ὕδωρ </p>
<p>ἄκρον ἐρευγόμενοι φόνον αἵματος: ἐν δέ τε θυμὸς </p>
<p>στήθεσιν ἄτρομός ἐστι, περιστένεται δέ τε γαστήρ:  </p>
<p>τοῖοι Μυρμιδόνων ἡγήτορες ἠδὲ μέδοντες </p>
<p>ἀμφ' ἀγαθὸν θεράποντα ποδώκεος Αἰακίδαο </p>
<p>ῥώοντ':  ἐν δ' ἄρα τοῖσιν ἀρήϊος ἵστατ' Ἀχιλλεύς, </p>
<p>ὀτρύνων ἵππους τε καὶ ἀνέρας ἀσπιδιώτας. </p>
<p>πεντήκοντ' ἦσαν νῆες θοαί, ᾗσιν Ἀχιλλεὺς </p>
<p>ἐς Τροίην ἡγεῖτο Διῒ φίλος: ἐν δὲ ἑκάστῃ </p>
<p>πεντήκοντ' ἔσαν ἄνδρες ἐπὶ κληῗσιν ἑταῖροι:  </p>
<p>πέντε δ' ἄρ' ἡγεμόνας ποιήσατο τοῖς ἐπεποίθει </p>
<p>σημαίνειν:  αὐτὸς δὲ μέγα κρατέων ἤνασσε. </p>
<p>τῆς μὲν ἰῆς στιχὸς ἦρχε Μενέσθιος αἰολοθώρηξ </p>
<p>υἱὸς Σπερχειοῖο διιπετέος ποταμοῖο:  </p>
<p>ὃν τέκε Πηλῆος θυγάτηρ καλὴ Πολυδώρη </p>
<p>Σπερχειῷ ἀκάμαντι γυνὴ θεῷ εὐνηθεῖσα, </p>
<p>αὐτὰρ ἐπίκλησιν Βώρῳ Περιήρεος υἷι, </p>
<p>ὅς ῥ' ἀναφανδὸν ὄπυιε πορὼν ἀπερείσια ἕδνα. </p>
<p>τῆς δ' ἑτέρης Εὔδωρος ἀρήϊος ἡγεμόνευε </p>
<p>παρθένιος, τὸν ἔτικτε χορῷ καλὴ Πολυμήλη </p>
<p>Φύλαντος θυγάτηρ:  τῆς δὲ κρατὺς ἀργεϊφόντης </p>
<p>ἠράσατ', ὀφθαλμοῖσιν ἰδὼν μετὰ μελπομένῃσιν </p>
<p>ἐν χορῷ Ἀρτέμιδος χρυσηλακάτου κελαδεινῆς. </p>
<p>αὐτίκα δ' εἰς ὑπερῷ' ἀναβὰς παρελέξατο λάθρῃ </p>
<p>Ἑρμείας ἀκάκητα, πόρεν δέ οἱ ἀγλαὸν υἱὸν </p>
<p>Εὔδωρον πέρι μὲν θείειν ταχὺν ἠδὲ μαχητήν. </p>
<p>αὐτὰρ ἐπεὶ δὴ τόν γε μογοστόκος Εἰλείθυια </p>
<p>ἐξάγαγε πρὸ φόως δὲ καὶ ἠελίου ἴδεν αὐγάς, </p>
<p>τὴν μὲν Ἐχεκλῆος κρατερὸν μένος Ἀκτορίδαο </p>
<p>ἠγάγετο πρὸς δώματ', ἐπεὶ πόρε μυρία ἕδνα, </p>
<p>τὸν δ' ὃ γέρων Φύλας εὖ ἔτρεφεν ἠδ' ἀτίταλλεν </p>
<p>ἀμφαγαπαζόμενος ὡς εἴ θ' ἑὸν υἱὸν ἐόντα. </p>
<p>τῆς δὲ τρίτης Πείσανδρος ἀρήϊος ἡγεμόνευε </p>
<p>Μαιμαλίδης, ὃς πᾶσι μετέπρεπε Μυρμιδόνεσσιν </p>
<p>ἔγχεϊ μάρνασθαι μετὰ Πηλεΐωνος ἑταῖρον. </p>
<p>τῆς δὲ τετάρτης ἦρχε γέρων ἱππηλάτα Φοῖνιξ, </p>
<p>πέμπτης δ' Ἀλκιμέδων Λαέρκεος υἱὸς ἀμύμων. </p>
<p>αὐτὰρ ἐπεὶ δὴ πάντας ἅμ' ἡγεμόνεσσιν Ἀχιλλεὺς </p>
<p>στῆσεν ἐῢ κρίνας, κρατερὸν δ' ἐπὶ μῦθον ἔτελλε:  </p>
<p>Μυρμιδόνες μή τίς μοι ἀπειλάων λελαθέσθω, </p>
<p>ἃς ἐπὶ νηυσὶ θοῇσιν ἀπειλεῖτε Τρώεσσι </p>
<p>πάνθ' ὑπὸ μηνιθμόν, καί μ' ᾐτιάασθε ἕκαστος: </p>
<p>σχέτλιε Πηλέος υἱὲ χόλῳ ἄρα σ' ἔτρεφε μήτηρ, </p>
<p>νηλεές, ὃς παρὰ νηυσὶν ἔχεις ἀέκοντας ἑταίρους: </p>
<p>οἴκαδέ περ σὺν νηυσὶ νεώμεθα ποντοπόροισιν </p>
<p>αὖτις, ἐπεί ῥά τοι ὧδε κακὸς χόλος ἔμπεσε θυμῷ. </p>
<p>ταῦτά μ' ἀγειρόμενοι θάμ' ἐβάζετε:  νῦν δὲ πέφανται </p>
<p>φυλόπιδος μέγα ἔργον, ἕης τὸ πρίν γ' ἐράασθε. </p>
<p>ἔνθά τις ἄλκιμον ἦτορ ἔχων Τρώεσσι μαχέσθω. </p>
<p>ὣς εἰπὼν ὄτρυνε μένος καὶ θυμὸν ἑκάστου. </p>
<p>μᾶλλον δὲ στίχες ἄρθεν, ἐπεὶ βασιλῆος ἄκουσαν. </p>
<p>ὡς δ' ὅτε τοῖχον ἀνὴρ ἀράρῃ πυκινοῖσι λίθοισι </p>
<p>δώματος ὑψηλοῖο βίας ἀνέμων ἀλεείνων, </p>
<p>ὣς ἄραρον κόρυθές τε καὶ ἀσπίδες ὀμφαλόεσσαι. </p>
<p>ἀσπὶς ἄρ' ἀσπίδ' ἔρειδε, κόρυς κόρυν, ἀνέρα δ' ἀνήρ:  </p>
<p>ψαῦον δ' ἱππόκομοι κόρυθες λαμπροῖσι φάλοισι </p>
<p>νευόντων, ὡς πυκνοὶ ἐφέστασαν ἀλλήλοισι. </p>
<p>πάντων δὲ προπάροιθε δύ' ἀνέρε θωρήσσοντο </p>
<p>Πάτροκλός τε καὶ Αὐτομέδων ἕνα θυμὸν ἔχοντες </p>
<p>πρόσθεν Μυρμιδόνων πολεμιζέμεν. αὐτὰρ Ἀχιλλεὺς </p>
<p>βῆ ῥ' ἴμεν ἐς κλισίην, χηλοῦ δ' ἀπὸ πῶμ' ἀνέῳγε </p>
<p>καλῆς δαιδαλέης, τήν οἱ Θέτις ἀργυρόπεζα </p>
<p>θῆκ' ἐπὶ νηὸς ἄγεσθαι ἐῢ πλήσασα χιτώνων </p>
<p>χλαινάων τ' ἀνεμοσκεπέων οὔλων τε ταπήτων. </p>
<p>ἔνθα δέ οἱ δέπας ἔσκε τετυγμένον, οὐδέ τις ἄλλος </p>
<p>οὔτ' ἀνδρῶν πίνεσκεν ἀπ' αὐτοῦ αἴθοπα οἶνον, </p>
<p>οὔτέ τεῳ σπένδεσκε θεῶν, ὅτε μὴ Διὶ πατρί. </p>
<p>τό ῥα τότ' ἐκ χηλοῖο λαβὼν ἐκάθηρε θεείῳ </p>
<p>πρῶτον, ἔπειτα δ' ἔνιψ' ὕδατος καλῇσι ῥοῇσι, </p>
<p>νίψατο δ' αὐτὸς χεῖρας, ἀφύσσατο δ' αἴθοπα οἶνον. </p>
<p>εὔχετ' ἔπειτα στὰς μέσῳ ἕρκεϊ, λεῖβε δὲ οἶνον </p>
<p>οὐρανὸν εἰσανιδών:  Δία δ' οὐ λάθε τερπικέραυνον:  </p>
<p>Ζεῦ ἄνα Δωδωναῖε Πελασγικὲ τηλόθι ναίων </p>
<p>Δωδώνης μεδέων δυσχειμέρου, ἀμφὶ δὲ Σελλοὶ </p>
<p>σοὶ ναίουσ' ὑποφῆται ἀνιπτόποδες χαμαιεῦναι, </p>
<p>ἠμὲν δή ποτ' ἐμὸν ἔπος ἔκλυες εὐξαμένοιο, </p>
<p>τίμησας μὲν ἐμέ, μέγα δ' ἴψαο λαὸν Ἀχαιῶν, </p>
<p>ἠδ' ἔτι καὶ νῦν μοι τόδ' ἐπικρήηνον ἐέλδωρ:  </p>
<p>αὐτὸς μὲν γὰρ ἐγὼ μενέω νηῶν ἐν ἀγῶνι, </p>
<p>ἀλλ' ἕταρον πέμπω πολέσιν μετὰ Μυρμιδόνεσσι </p>
<p>μάρνασθαι:  τῷ κῦδος ἅμα πρόες εὐρύοπα Ζεῦ, </p>
<p>θάρσυνον δέ οἱ ἦτορ ἐνὶ φρεσίν, ὄφρα καὶ Ἕκτωρ </p>
<p>εἴσεται ἤ ῥα καὶ οἶος ἐπίστηται πολεμίζειν </p>
<p>ἡμέτερος θεράπων, ἦ οἱ τότε χεῖρες ἄαπτοι </p>
<p>μαίνονθ', ὁππότ' ἐγώ περ ἴω μετὰ μῶλον Ἄρηος. </p>
<p>αὐτὰρ ἐπεί κ' ἀπὸ ναῦφι μάχην ἐνοπήν τε δίηται, </p>
<p>ἀσκηθής μοι ἔπειτα θοὰς ἐπὶ νῆας ἵκοιτο </p>
<p>τεύχεσί τε ξὺν πᾶσι καὶ ἀγχεμάχοις ἑτάροισιν. </p>
<p>ὣς ἔφατ' εὐχόμενος, τοῦ δ' ἔκλυε μητίετα Ζεύς. </p>
<p>τῷ δ' ἕτερον μὲν ἔδωκε πατήρ, ἕτερον δ' ἀνένευσε:  </p>
<p>νηῶν μέν οἱ ἀπώσασθαι πόλεμόν τε μάχην τε </p>
<p>δῶκε, σόον δ' ἀνένευσε μάχης ἐξαπονέεσθαι. </p>
<p>ἤτοι ὃ μὲν σπείσας τε καὶ εὐξάμενος Διὶ πατρὶ </p>
<p>ἂψ κλισίην εἰσῆλθε, δέπας δ' ἀπέθηκ' ἐνὶ χηλῷ, </p>
<p>στῆ δὲ πάροιθ' ἐλθὼν κλισίης, ἔτι δ' ἤθελε θυμῷ </p>
<p>εἰσιδέειν Τρώων καὶ Ἀχαιῶν φύλοπιν αἰνήν. </p>
<p>οἳ δ' ἅμα Πατρόκλῳ μεγαλήτορι θωρηχθέντες </p>
<p>ἔστιχον, ὄφρ' ἐν Τρωσὶ μέγα φρονέοντες ὄρουσαν. </p>
<p>αὐτίκα δὲ σφήκεσσιν ἐοικότες ἐξεχέοντο </p>
<p>εἰνοδίοις, οὓς παῖδες ἐριδμαίνωσιν ἔθοντες </p>
<p>αἰεὶ κερτομέοντες ὁδῷ ἔπι οἰκί' ἔχοντας </p>
<p>νηπίαχοι:  ξυνὸν δὲ κακὸν πολέεσσι τιθεῖσι. </p>
<p>τοὺς δ' εἴ περ παρά τίς τε κιὼν ἄνθρωπος ὁδίτης </p>
<p>κινήσῃ ἀέκων, οἳ δ' ἄλκιμον ἦτορ ἔχοντες </p>
<p>πρόσσω πᾶς πέτεται καὶ ἀμύνει οἷσι τέκεσσι. </p>
<p>τῶν τότε Μυρμιδόνες κραδίην καὶ θυμὸν ἔχοντες </p>
<p>ἐκ νηῶν ἐχέοντο:  βοὴ δ' ἄσβεστος ὀρώρει. </p>
<p>Πάτροκλος δ' ἑτάροισιν ἐκέκλετο μακρὸν ἀΰσας: </p>
<p>Μυρμιδόνες ἕταροι Πηληϊάδεω Ἀχιλῆος </p>
<p>ἀνέρες ἔστε φίλοι, μνήσασθε δὲ θούριδος ἀλκῆς, </p>
<p>ὡς ἂν Πηλεΐδην τιμήσομεν, ὃς μέγ' ἄριστος </p>
<p>Ἀργείων παρὰ νηυσὶ καὶ ἀγχέμαχοι θεράποντες, </p>
<p>γνῷ δὲ καὶ Ἀτρεΐδης εὐρὺ κρείων Ἀγαμέμνων </p>
<p>ἣν ἄτην, ὅ τ' ἄριστον Ἀχαιῶν οὐδὲν ἔτισεν. </p>
<p>ὣς εἰπὼν ὄτρυνε μένος καὶ θυμὸν ἑκάστου, </p>
<p>ἐν δ' ἔπεσον Τρώεσσιν ἀολλέες: ἀμφὶ δὲ νῆες </p>
<p>σμερδαλέον κονάβησαν ἀϋσάντων ὑπ' Ἀχαιῶν. </p>
<p>Τρῶες δ' ὡς εἴδοντο Μενοιτίου ἄλκιμον υἱὸν </p>
<p>αὐτὸν καὶ θεράποντα σὺν ἔντεσι μαρμαίροντας, </p>
<p>πᾶσιν ὀρίνθη θυμός, ἐκίνηθεν δὲ φάλαγγες </p>
<p>ἐλπόμενοι παρὰ ναῦφι ποδώκεα Πηλεΐωνα </p>
<p>μηνιθμὸν μὲν ἀπορρῖψαι, φιλότητα δ' ἑλέσθαι:  </p>
<p>πάπτηνεν δὲ ἕκαστος ὅπῃ φύγοι αἰπὺν ὄλεθρον. </p>
<p>Πάτροκλος δὲ πρῶτος ἀκόντισε δουρὶ φαεινῷ </p>
<p>ἀντικρὺ κατὰ μέσσον, ὅθι πλεῖστοι κλονέοντο, </p>
<p>νηῒ πάρα πρυμνῇ μεγαθύμου Πρωτεσιλάου, </p>
<p>καὶ βάλε Πυραίχμην, ὃς Παίονας ἱπποκορυστὰς </p>
<p>ἤγαγεν ἐξ Ἀμυδῶνος ἀπ' Ἀξιοῦ εὐρὺ ῥέοντος: </p>
<p>τὸν βάλε δεξιὸν ὦμον:  ὃ δ' ὕπτιος ἐν κονίῃσι </p>
<p>κάππεσεν οἰμώξας, ἕταροι δέ μιν ἀμφεφόβηθεν </p>
<p>Παίονες: ἐν γὰρ Πάτροκλος φόβον ἧκεν ἅπασιν </p>
<p>ἡγεμόνα κτείνας, ὃς ἀριστεύεσκε μάχεσθαι. </p>
<p>ἐκ νηῶν δ' ἔλασεν, κατὰ δ' ἔσβεσεν αἰθόμενον πῦρ. </p>
<p>ἡμιδαὴς δ' ἄρα νηῦς λίπετ' αὐτόθι:  τοὶ δὲ φόβηθεν </p>
<p>Τρῶες θεσπεσίῳ ὁμάδῳ:  Δαναοὶ δ' ἐπέχυντο </p>
<p>νῆας ἀνὰ γλαφυράς: ὅμαδος δ' ἀλίαστος ἐτύχθη. </p>
<p>ὡς δ' ὅτ' ἀφ' ὑψηλῆς κορυφῆς ὄρεος μεγάλοιο </p>
<p>κινήσῃ πυκινὴν νεφέλην στεροπηγερέτα Ζεύς, </p>
<p>ἔκ τ' ἔφανεν πᾶσαι σκοπιαὶ καὶ πρώονες ἄκροι </p>
<p>καὶ νάπαι, οὐρανόθεν δ' ἄρ' ὑπερράγη ἄσπετος αἰθήρ, </p>
<p>ὣς Δαναοὶ νηῶν μὲν ἀπωσάμενοι δήϊον πῦρ </p>
<p>τυτθὸν ἀνέπνευσαν, πολέμου δ' οὐ γίγνετ' ἐρωή:  </p>
<p>οὐ γάρ πώ τι Τρῶες ἀρηϊφίλων ὑπ' Ἀχαιῶν </p>
<p>προτροπάδην φοβέοντο μελαινάων ἀπὸ νηῶν, </p>
<p>ἀλλ' ἔτ' ἄρ' ἀνθίσταντο, νεῶν δ' ὑπόεικον ἀνάγκῃ. </p>
<p>ἔνθα δ' ἀνὴρ ἕλεν ἄνδρα κεδασθείσης ὑσμίνης </p>
<p>ἡγεμόνων. πρῶτος δὲ Μενοιτίου ἄλκιμος υἱὸς </p>
<p>αὐτίκ' ἄρα στρεφθέντος Ἀρηϊλύκου βάλε μηρὸν </p>
<p>ἔγχεϊ ὀξυόεντι, διὰ πρὸ δὲ χαλκὸν ἔλασσε:  </p>
<p>ῥῆξεν δ' ὀστέον ἔγχος, ὃ δὲ πρηνὴς ἐπὶ γαίῃ </p>
<p>κάππεσ':  ἀτὰρ Μενέλαος ἀρήϊος οὖτα Θόαντα </p>
<p>στέρνον γυμνωθέντα παρ' ἀσπίδα, λῦσε δὲ γυῖα. </p>
<p>Φυλεΐδης δ' Ἄμφικλον ἐφορμηθέντα δοκεύσας </p>
<p>ἔφθη ὀρεξάμενος πρυμνὸν σκέλος, ἔνθα πάχιστος </p>
<p>μυὼν ἀνθρώπου πέλεται:  περὶ δ' ἔγχεος αἰχμῇ </p>
<p>νεῦρα διεσχίσθη:  τὸν δὲ σκότος ὄσσε κάλυψε. </p>
<p>Νεστορίδαι δ' ὃ μὲν οὔτασ' Ἀτύμνιον ὀξέϊ δουρὶ </p>
<p>Ἀντίλοχος, λαπάρης δὲ διήλασε χάλκεον ἔγχος: </p>
<p>ἤριπε δὲ προπάροιθε. Μάρις δ' αὐτοσχεδὰ δουρὶ </p>
<p>Ἀντιλόχῳ ἐπόρουσε κασιγνήτοιο χολωθεὶς </p>
<p>στὰς πρόσθεν νέκυος: τοῦ δ' ἀντίθεος Θρασυμήδης </p>
<p>ἔφθη ὀρεξάμενος πρὶν οὐτάσαι, οὐδ' ἀφάμαρτεν, </p>
<p>ὦμον ἄφαρ:  πρυμνὸν δὲ βραχίονα δουρὸς ἀκωκὴ </p>
<p>δρύψ' ἀπὸ μυώνων, ἀπὸ δ' ὀστέον ἄχρις ἄραξε:  </p>
<p>δούπησεν δὲ πεσών, κατὰ δὲ σκότος ὄσσε κάλυψεν. </p>
<p>ὣς τὼ μὲν δοιοῖσι κασιγνήτοισι δαμέντε </p>
<p>βήτην εἰς Ἔρεβος Σαρπηδόνος ἐσθλοὶ ἑταῖροι </p>
<p>υἷες ἀκοντισταὶ Ἀμισωδάρου, ὅς ῥα Χίμαιραν </p>
<p>θρέψεν ἀμαιμακέτην πολέσιν κακὸν ἀνθρώποισιν. </p>
<p>Αἴας δὲ Κλεόβουλον Ὀϊλιάδης ἐπορούσας </p>
<p>ζωὸν ἕλε βλαφθέντα κατὰ κλόνον:  ἀλλά οἱ αὖθι </p>
<p>λῦσε μένος πλήξας ξίφει αὐχένα κωπήεντι. </p>
<p>πᾶν δ' ὑπεθερμάνθη ξίφος αἵματι:  τὸν δὲ κατ' ὄσσε </p>
<p>ἔλλαβε πορφύρεος θάνατος καὶ μοῖρα κραταιή. </p>
<p>Πηνέλεως δὲ Λύκων τε συνέδραμον:  ἔγχεσι μὲν γὰρ </p>
<p>ἤμβροτον ἀλλήλων, μέλεον δ' ἠκόντισαν ἄμφω:  </p>
<p>τὼ δ' αὖτις ξιφέεσσι συνέδραμον. ἔνθα Λύκων μὲν </p>
<p>ἱπποκόμου κόρυθος φάλον ἤλασεν, ἀμφὶ δὲ καυλὸν </p>
<p>φάσγανον ἐρραίσθη:  ὃ δ' ὑπ' οὔατος αὐχένα θεῖνε </p>
<p>Πηνέλεως, πᾶν δ' εἴσω ἔδυ ξίφος, ἔσχεθε δ' οἶον </p>
<p>δέρμα, παρηέρθη δὲ κάρη, ὑπέλυντο δὲ γυῖα. </p>
<p>Μηριόνης δ' Ἀκάμαντα κιχεὶς ποσὶ καρπαλίμοισι </p>
<p>νύξ' ἵππων ἐπιβησόμενον κατὰ δεξιὸν ὦμον:  </p>
<p>ἤριπε δ' ἐξ ὀχέων, κατὰ δ' ὀφθαλμῶν κέχυτ' ἀχλύς. </p>
<p>Ἰδομενεὺς δ' Ἐρύμαντα κατὰ στόμα νηλέϊ χαλκῷ </p>
<p>νύξε:  τὸ δ' ἀντικρὺ δόρυ χάλκεον ἐξεπέρησε </p>
<p>νέρθεν ὑπ' ἐγκεφάλοιο, κέασσε δ' ἄρ' ὀστέα λευκά:  </p>
<p>ἐκ δ' ἐτίναχθεν ὀδόντες, ἐνέπλησθεν δέ οἱ ἄμφω </p>
<p>αἵματος ὀφθαλμοί:  τὸ δ' ἀνὰ στόμα καὶ κατὰ ῥῖνας </p>
<p>πρῆσε χανών:  θανάτου δὲ μέλαν νέφος ἀμφεκάλυψεν. </p>
<p>οὗτοι ἄρ' ἡγεμόνες Δαναῶν ἕλον ἄνδρα ἕκαστος. </p>
<p>ὡς δὲ λύκοι ἄρνεσσιν ἐπέχραον ἢ ἐρίφοισι </p>
<p>σίνται ὑπ' ἐκ μήλων αἱρεύμενοι, αἵ τ' ἐν ὄρεσσι </p>
<p>ποιμένος ἀφραδίῃσι διέτμαγεν:  οἳ δὲ ἰδόντες </p>
<p>αἶψα διαρπάζουσιν ἀνάλκιδα θυμὸν ἐχούσας: </p>
<p>ὣς Δαναοὶ Τρώεσσιν ἐπέχραον:  οἳ δὲ φόβοιο </p>
<p>δυσκελάδου μνήσαντο, λάθοντο δὲ θούριδος ἀλκῆς. </p>
<p>Αἴας δ' ὃ μέγας αἰὲν ἐφ' Ἕκτορι χαλκοκορυστῇ </p>
<p>ἵετ' ἀκοντίσσαι:  ὃ δὲ ἰδρείῃ πολέμοιο </p>
<p>ἀσπίδι ταυρείῃ κεκαλυμμένος εὐρέας ὤμους </p>
<p>σκέπτετ' ὀϊστῶν τε ῥοῖζον καὶ δοῦπον ἀκόντων. </p>
<p>ἦ μὲν δὴ γίγνωσκε μάχης ἑτεραλκέα νίκην:  </p>
<p>ἀλλὰ καὶ ὧς ἀνέμιμνε, σάω δ' ἐρίηρας ἑταίρους. </p>
<p>ὡς δ' ὅτ' ἀπ' Οὐλύμπου νέφος ἔρχεται οὐρανὸν εἴσω </p>
<p>αἰθέρος ἐκ δίης, ὅτε τε Ζεὺς λαίλαπα τείνῃ, </p>
<p>ὣς τῶν ἐκ νηῶν γένετο ἰαχή τε φόβος τε, </p>
<p>οὐδὲ κατὰ μοῖραν πέραον πάλιν. Ἕκτορα δ' ἵπποι </p>
<p>ἔκφερον ὠκύποδες σὺν τεύχεσι, λεῖπε δὲ λαὸν </p>
<p>Τρωϊκόν, οὓς ἀέκοντας ὀρυκτὴ τάφρος ἔρυκε. </p>
<p>πολλοὶ δ' ἐν τάφρῳ ἐρυσάρματες ὠκέες ἵπποι </p>
<p>ἄξαντ' ἐν πρώτῳ ῥυμῷ λίπον ἅρματ' ἀνάκτων, </p>
<p>Πάτροκλος δ' ἕπετο σφεδανὸν Δαναοῖσι κελεύων </p>
<p>Τρωσὶ κακὰ φρονέων:  οἳ δὲ ἰαχῇ τε φόβῳ τε </p>
<p>πάσας πλῆσαν ὁδούς, ἐπεὶ ἂρ τμάγεν:  ὕψι δ' ἀέλλη </p>
<p>σκίδναθ' ὑπὸ νεφέων, τανύοντο δὲ μώνυχες ἵπποι </p>
<p>ἄψορρον προτὶ ἄστυ νεῶν ἄπο καὶ κλισιάων. </p>
<p>Πάτροκλος δ' ᾗ πλεῖστον ὀρινόμενον ἴδε λαόν, </p>
<p>τῇ ῥ' ἔχ' ὁμοκλήσας: ὑπὸ δ' ἄξοσι φῶτες ἔπιπτον </p>
<p>πρηνέες ἐξ ὀχέων, δίφροι δ' ἀνακυμβαλίαζον. </p>
<p>ἀντικρὺ δ' ἄρα τάφρον ὑπέρθορον ὠκέες ἵπποι </p>
<p>ἄμβροτοι, οὓς Πηλῆϊ θεοὶ δόσαν ἀγλαὰ δῶρα, </p>
<p>πρόσσω ἱέμενοι, ἐπὶ δ' Ἕκτορι κέκλετο θυμός: </p>
<p>ἵετο γὰρ βαλέειν:  τὸν δ' ἔκφερον ὠκέες ἵπποι. </p>
<p>ὡς δ' ὑπὸ λαίλαπι πᾶσα κελαινὴ βέβριθε χθὼν </p>
<p>ἤματ' ὀπωρινῷ, ὅτε λαβρότατον χέει ὕδωρ </p>
<p>Ζεύς, ὅτε δή ῥ' ἄνδρεσσι κοτεσσάμενος χαλεπήνῃ, </p>
<p>οἳ βίῃ εἰν ἀγορῇ σκολιὰς κρίνωσι θέμιστας, </p>
<p>ἐκ δὲ δίκην ἐλάσωσι θεῶν ὄπιν οὐκ ἀλέγοντες: </p>
<p>τῶν δέ τε πάντες μὲν ποταμοὶ πλήθουσι ῥέοντες, </p>
<p>πολλὰς δὲ κλιτῦς τότ' ἀποτμήγουσι χαράδραι, </p>
<p>ἐς δ' ἅλα πορφυρέην μεγάλα στενάχουσι ῥέουσαι </p>
<p>ἐξ ὀρέων ἐπικάρ, μινύθει δέ τε ἔργ' ἀνθρώπων:  </p>
<p>ὣς ἵπποι Τρῳαὶ μεγάλα στενάχοντο θέουσαι. </p>
<p>Πάτροκλος δ' ἐπεὶ οὖν πρώτας ἐπέκερσε φάλαγγας, </p>
<p>ἂψ ἐπὶ νῆας ἔεργε παλιμπετές, οὐδὲ πόληος </p>
<p>εἴα ἱεμένους ἐπιβαινέμεν, ἀλλὰ μεσηγὺ </p>
<p>νηῶν καὶ ποταμοῦ καὶ τείχεος ὑψηλοῖο </p>
<p>κτεῖνε μεταΐσσων, πολέων δ' ἀπετίνυτο ποινήν. </p>
<p>ἔνθ' ἤτοι Πρόνοον πρῶτον βάλε δουρὶ φαεινῷ </p>
<p>στέρνον γυμνωθέντα παρ' ἀσπίδα, λῦσε δὲ γυῖα:  </p>
<p>δούπησεν δὲ πεσών:  ὃ δὲ Θέστορα Ἤνοπος υἱὸν </p>
<p>δεύτερον ὁρμηθείς: ὃ μὲν εὐξέστῳ ἐνὶ δίφρῳ </p>
<p>ἧστο ἀλείς: ἐκ γὰρ πλήγη φρένας, ἐκ δ' ἄρα χειρῶν </p>
<p>ἡνία ἠΐχθησαν:  ὃ δ' ἔγχεϊ νύξε παραστὰς </p>
<p>γναθμὸν δεξιτερόν, διὰ δ' αὐτοῦ πεῖρεν ὀδόντων, </p>
<p>ἕλκε δὲ δουρὸς ἑλὼν ὑπὲρ ἄντυγος, ὡς ὅτε τις φὼς </p>
<p>πέτρῃ ἔπι προβλῆτι καθήμενος ἱερὸν ἰχθὺν </p>
<p>ἐκ πόντοιο θύραζε λίνῳ καὶ ἤνοπι χαλκῷ:  </p>
<p>ὣς ἕλκ' ἐκ δίφροιο κεχηνότα δουρὶ φαεινῷ, </p>
<p>κὰδ δ' ἄρ' ἐπὶ στόμ' ἔωσε:  πεσόντα δέ μιν λίπε θυμός. </p>
<p>αὐτὰρ ἔπειτ' Ἐρύλαον ἐπεσσύμενον βάλε πέτρῳ </p>
<p>μέσσην κὰκ κεφαλήν:  ἣ δ' ἄνδιχα πᾶσα κεάσθη </p>
<p>ἐν κόρυθι βριαρῇ:  ὃ δ' ἄρα πρηνὴς ἐπὶ γαίῃ </p>
<p>κάππεσεν, ἀμφὶ δέ μιν θάνατος χύτο θυμοραϊστής. </p>
<p>αὐτὰρ ἔπειτ' Ἐρύμαντα καὶ Ἀμφοτερὸν καὶ Ἐπάλτην </p>
<p>Τληπόλεμόν τε Δαμαστορίδην Ἐχίον τε Πύριν τε </p>
<p>Ἰφέα τ' Εὔιππόν τε καὶ Ἀργεάδην Πολύμηλον </p>
<p>πάντας ἐπασσυτέρους πέλασε χθονὶ πουλυβοτείρῃ. </p>
<p>Σαρπηδὼν δ' ὡς οὖν ἴδ' ἀμιτροχίτωνας ἑταίρους </p>
<p>χέρσ' ὕπο Πατρόκλοιο Μενοιτιάδαο δαμέντας, </p>
<p>κέκλετ' ἄρ' ἀντιθέοισι καθαπτόμενος Λυκίοισιν:  </p>
<p>αἰδὼς ὦ Λύκιοι:  πόσε φεύγετε; νῦν θοοὶ ἔστε. </p>
<p>ἀντήσω γὰρ ἐγὼ τοῦδ' ἀνέρος, ὄφρα δαείω </p>
<p>ὅς τις ὅδε κρατέει καὶ δὴ κακὰ πολλὰ ἔοργε </p>
<p>Τρῶας, ἐπεὶ πολλῶν τε καὶ ἐσθλῶν γούνατ' ἔλυσεν. </p>
<p>ἦ ῥα, καὶ ἐξ ὀχέων σὺν τεύχεσιν ἆλτο χαμᾶζε. </p>
<p>Πάτροκλος δ' ἑτέρωθεν ἐπεὶ ἴδεν ἔκθορε δίφρου. </p>
<p>οἳ δ' ὥς τ' αἰγυπιοὶ γαμψώνυχες ἀγκυλοχεῖλαι </p>
<p>πέτρῃ ἐφ' ὑψηλῇ μεγάλα κλάζοντε μάχωνται, </p>
<p>ὣς οἳ κεκλήγοντες ἐπ' ἀλλήλοισιν ὄρουσαν. </p>
<p>τοὺς δὲ ἰδὼν ἐλέησε Κρόνου πάϊς ἀγκυλομήτεω, </p>
<p>Ἥρην δὲ προσέειπε κασιγνήτην ἄλοχόν τε:  </p>
<p>ὤ μοι ἐγών, ὅ τέ μοι Σαρπηδόνα φίλτατον ἀνδρῶν </p>
<p>μοῖρ' ὑπὸ Πατρόκλοιο Μενοιτιάδαο δαμῆναι. </p>
<p>διχθὰ δέ μοι κραδίη μέμονε φρεσὶν ὁρμαίνοντι, </p>
<p>ἤ μιν ζωὸν ἐόντα μάχης ἄπο δακρυοέσσης </p>
<p>θείω ἀναρπάξας Λυκίης ἐν πίονι δήμῳ, </p>
<p>ἦ ἤδη ὑπὸ χερσὶ Μενοιτιάδαο δαμάσσω. </p>
<p>τὸν δ' ἠμείβετ' ἔπειτα βοῶπις πότνια Ἥρη:  </p>
<p>αἰνότατε Κρονίδη ποῖον τὸν μῦθον ἔειπες. </p>
<p>ἄνδρα θνητὸν ἐόντα πάλαι πεπρωμένον αἴσῃ </p>
<p>ἂψ ἐθέλεις θανάτοιο δυσηχέος ἐξαναλῦσαι; </p>
<p>ἔρδ':  ἀτὰρ οὔ τοι πάντες ἐπαινέομεν θεοὶ ἄλλοι. </p>
<p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:  </p>
<p>αἴ κε ζὼν πέμψῃς Σαρπηδόνα ὃν δὲ δόμον δέ, </p>
<p>φράζεο μή τις ἔπειτα θεῶν ἐθέλῃσι καὶ ἄλλος </p>
<p>πέμπειν ὃν φίλον υἱὸν ἀπὸ κρατερῆς ὑσμίνης: </p>
<p>πολλοὶ γὰρ περὶ ἄστυ μέγα Πριάμοιο μάχονται </p>
<p>υἱέες ἀθανάτων, τοῖσιν κότον αἰνὸν ἐνήσεις. </p>
<p>ἀλλ' εἴ τοι φίλος ἐστί, τεὸν δ' ὀλοφύρεται ἦτορ, </p>
<p>ἤτοι μέν μιν ἔασον ἐνὶ κρατερῇ ὑσμίνῃ </p>
<p>χέρσ' ὕπο Πατρόκλοιο Μενοιτιάδαο δαμῆναι:  </p>
<p>αὐτὰρ ἐπὴν δὴ τόν γε λίπῃ ψυχή τε καὶ αἰών, </p>
<p>πέμπειν μιν θάνατόν τε φέρειν καὶ νήδυμον ὕπνον </p>
<p>εἰς ὅ κε δὴ Λυκίης εὐρείης δῆμον ἵκωνται, </p>
<p>ἔνθά ἑ ταρχύσουσι κασίγνητοί τε ἔται τε </p>
<p>τύμβῳ τε στήλῃ τε:  τὸ γὰρ γέρας ἐστὶ θανόντων. </p>
<p>ὣς ἔφατ', οὐδ' ἀπίθησε πατὴρ ἀνδρῶν τε θεῶν τε:  </p>
<p>αἱματοέσσας δὲ ψιάδας κατέχευεν ἔραζε </p>
<p>παῖδα φίλον τιμῶν, τόν οἱ Πάτροκλος ἔμελλε </p>
<p>φθίσειν ἐν Τροίῃ ἐριβώλακι τηλόθι πάτρης. </p>
<p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες, </p>
<p>ἔνθ' ἤτοι Πάτροκλος ἀγακλειτὸν Θρασύμηλον, </p>
<p>ὅς ῥ' ἠῢς θεράπων Σαρπηδόνος ἦεν ἄνακτος, </p>
<p>τὸν βάλε νείαιραν κατὰ γαστέρα, λῦσε δὲ γυῖα. </p>
<p>Σαρπηδὼν δ' αὐτοῦ μὲν ἀπήμβροτε δουρὶ φαεινῷ </p>
<p>δεύτερον ὁρμηθείς, ὃ δὲ Πήδασον οὔτασεν ἵππον </p>
<p>ἔγχεϊ δεξιὸν ὦμον:  ὃ δ' ἔβραχε θυμὸν ἀΐσθων, </p>
<p>κὰδ δ' ἔπεσ' ἐν κονίῃσι μακών, ἀπὸ δ' ἔπτατο θυμός. </p>
<p>τὼ δὲ διαστήτην, κρίκε δὲ ζυγόν, ἡνία δέ σφι </p>
<p>σύγχυτ', ἐπεὶ δὴ κεῖτο παρήορος ἐν κονίῃσι. </p>
<p>τοῖο μὲν Αὐτομέδων δουρικλυτὸς εὕρετο τέκμωρ:  </p>
<p>σπασσάμενος τανύηκες ἄορ παχέος παρὰ μηροῦ </p>
<p>ἀΐξας ἀπέκοψε παρήορον οὐδ' ἐμάτησε:  </p>
<p>τὼ δ' ἰθυνθήτην, ἐν δὲ ῥυτῆρσι τάνυσθεν:  </p>
<p>τὼ δ' αὖτις συνίτην ἔριδος πέρι θυμοβόροιο. </p>
<p>ἔνθ' αὖ Σαρπηδὼν μὲν ἀπήμβροτε δουρὶ φαεινῷ, </p>
<p>Πατρόκλου δ' ὑπὲρ ὦμον ἀριστερὸν ἤλυθ' ἀκωκὴ </p>
<p>ἔγχεος, οὐδ' ἔβαλ' αὐτόν:  ὃ δ' ὕστερος ὄρνυτο χαλκῷ </p>
<p>Πάτροκλος: τοῦ δ' οὐχ ἅλιον βέλος ἔκφυγε χειρός, </p>
<p>ἀλλ' ἔβαλ' ἔνθ' ἄρα τε φρένες ἔρχαται ἀμφ' ἁδινὸν κῆρ. </p>
<p>ἤριπε δ' ὡς ὅτε τις δρῦς ἤριπεν ἢ ἀχερωῒς </p>
<p>ἠὲ πίτυς βλωθρή, τήν τ' οὔρεσι τέκτονες ἄνδρες </p>
<p>ἐξέταμον πελέκεσσι νεήκεσι νήϊον εἶναι:  </p>
<p>ὣς ὃ πρόσθ' ἵππων καὶ δίφρου κεῖτο τανυσθεὶς </p>
<p>βεβρυχὼς κόνιος δεδραγμένος αἱματοέσσης. </p>
<p>ἠΰτε ταῦρον ἔπεφνε λέων ἀγέληφι μετελθὼν </p>
<p>αἴθωνα μεγάθυμον ἐν εἰλιπόδεσσι βόεσσι, </p>
<p>ὤλετό τε στενάχων ὑπὸ γαμφηλῇσι λέοντος, </p>
<p>ὣς ὑπὸ Πατρόκλῳ Λυκίων ἀγὸς ἀσπιστάων </p>
<p>κτεινόμενος μενέαινε, φίλον δ' ὀνόμηνεν ἑταῖρον:  </p>
<p>Γλαῦκε πέπον πολεμιστὰ μετ' ἀνδράσι νῦν σε μάλα χρὴ </p>
<p>αἰχμητήν τ' ἔμεναι καὶ θαρσαλέον πολεμιστήν:  </p>
<p>νῦν τοι ἐελδέσθω πόλεμος κακός, εἰ θοός ἐσσι. </p>
<p>πρῶτα μὲν ὄτρυνον Λυκίων ἡγήτορας ἄνδρας </p>
<p>πάντῃ ἐποιχόμενος Σαρπηδόνος ἀμφιμάχεσθαι:  </p>
<p>αὐτὰρ ἔπειτα καὶ αὐτὸς ἐμεῦ πέρι μάρναο χαλκῷ. </p>
<p>σοὶ γὰρ ἐγὼ καὶ ἔπειτα κατηφείη καὶ ὄνειδος </p>
<p>ἔσσομαι ἤματα πάντα διαμπερές, εἴ κέ μ' Ἀχαιοὶ </p>
<p>τεύχεα συλήσωσι νεῶν ἐν ἀγῶνι πεσόντα. </p>
<p>ἀλλ' ἔχεο κρατερῶς, ὄτρυνε δὲ λαὸν ἅπαντα. </p>
<p>ὣς ἄρα μιν εἰπόντα τέλος θανάτοιο κάλυψεν </p>
<p>ὀφθαλμοὺς ῥῖνάς θ':  ὃ δὲ λὰξ ἐν στήθεσι βαίνων </p>
<p>ἐκ χροὸς ἕλκε δόρυ, προτὶ δὲ φρένες αὐτῷ ἕποντο:  </p>
<p>τοῖο δ' ἅμα ψυχήν τε καὶ ἔγχεος ἐξέρυσ' αἰχμήν. </p>
<p>Μυρμιδόνες δ' αὐτοῦ σχέθον ἵππους φυσιόωντας </p>
<p>ἱεμένους φοβέεσθαι, ἐπεὶ λίπον ἅρματ' ἀνάκτων. </p>
<p>Γλαύκῳ δ' αἰνὸν ἄχος γένετο φθογγῆς ἀΐοντι:  </p>
<p>ὠρίνθη δέ οἱ ἦτορ ὅ τ' οὐ δύνατο προσαμῦναι. </p>
<p>χειρὶ δ' ἑλὼν ἐπίεζε βραχίονα:  τεῖρε γὰρ αὐτὸν </p>
<p>ἕλκος, ὃ δή μιν Τεῦκρος ἐπεσσύμενον βάλεν ἰῷ </p>
<p>τείχεος ὑψηλοῖο, ἀρὴν ἑτάροισιν ἀμύνων. </p>
<p>εὐχόμενος δ' ἄρα εἶπεν ἑκηβόλῳ Ἀπόλλωνι:  </p>
<p>κλῦθι ἄναξ ὅς που Λυκίης ἐν πίονι δήμῳ </p>
<p>εἲς ἢ ἐνὶ Τροίῃ:  δύνασαι δὲ σὺ πάντοσ' ἀκούειν </p>
<p>ἀνέρι κηδομένῳ, ὡς νῦν ἐμὲ κῆδος ἱκάνει. </p>
<p>ἕλκος μὲν γὰρ ἔχω τόδε καρτερόν, ἀμφὶ δέ μοι χεὶρ </p>
<p>ὀξείῃς ὀδύνῃσιν ἐλήλαται, οὐδέ μοι αἷμα </p>
<p>τερσῆναι δύναται, βαρύθει δέ μοι ὦμος ὑπ' αὐτοῦ:  </p>
<p>ἔγχος δ' οὐ δύναμαι σχεῖν ἔμπεδον, οὐδὲ μάχεσθαι </p>
<p>ἐλθὼν δυσμενέεσσιν. ἀνὴρ δ' ὤριστος ὄλωλε </p>
<p>Σαρπηδὼν Διὸς υἱός: ὃ δ' οὐ οὗ παιδὸς ἀμύνει. </p>
<p>ἀλλὰ σύ πέρ μοι ἄναξ τόδε καρτερὸν ἕλκος ἄκεσσαι, </p>
<p>κοίμησον δ' ὀδύνας, δὸς δὲ κράτος, ὄφρ' ἑτάροισι </p>
<p>κεκλόμενος Λυκίοισιν ἐποτρύνω πολεμίζειν, </p>
<p>αὐτός τ' ἀμφὶ νέκυι κατατεθνηῶτι μάχωμαι. </p>
<p>ὣς ἔφατ' εὐχόμενος, τοῦ δ' ἔκλυε Φοῖβος Ἀπόλλων. </p>
<p>αὐτίκα παῦσ' ὀδύνας ἀπὸ δ' ἕλκεος ἀργαλέοιο </p>
<p>αἷμα μέλαν τέρσηνε, μένος δέ οἱ ἔμβαλε θυμῷ. </p>
<p>Γλαῦκος δ' ἔγνω ᾗσιν ἐνὶ φρεσὶ γήθησέν τε </p>
<p>ὅττί οἱ ὦκ' ἤκουσε μέγας θεὸς εὐξαμένοιο. </p>
<p>πρῶτα μὲν ὄτρυνεν Λυκίων ἡγήτορας ἄνδρας </p>
<p>πάντῃ ἐποιχόμενος Σαρπηδόνος ἀμφιμάχεσθαι:  </p>
<p>αὐτὰρ ἔπειτα μετὰ Τρῶας κίε μακρὰ βιβάσθων </p>
<p>Πουλυδάμαντ' ἔπι Πανθοΐδην καὶ Ἀγήνορα δῖον, </p>
<p>βῆ δὲ μετ' Αἰνείαν τε καὶ Ἕκτορα χαλκοκορυστήν, </p>
<p>ἀγχοῦ δ' ἱστάμενος ἔπεα πτερόεντα προσηύδα:  </p>
<p>Ἕκτορ νῦν δὴ πάγχυ λελασμένος εἰς ἐπικούρων, </p>
<p>οἳ σέθεν εἵνεκα τῆλε φίλων καὶ πατρίδος αἴης </p>
<p>θυμὸν ἀποφθινύθουσι:  σὺ δ' οὐκ ἐθέλεις ἐπαμύνειν. </p>
<p>κεῖται Σαρπηδὼν Λυκίων ἀγὸς ἀσπιστάων, </p>
<p>ὃς Λυκίην εἴρυτο δίκῃσί τε καὶ σθένεϊ ᾧ:  </p>
<p>τὸν δ' ὑπὸ Πατρόκλῳ δάμασ' ἔγχεϊ χάλκεος Ἄρης. </p>
<p>ἀλλὰ φίλοι πάρστητε, νεμεσσήθητε δὲ θυμῷ, </p>
<p>μὴ ἀπὸ τεύχε' ἕλωνται, ἀεικίσσωσι δὲ νεκρὸν </p>
<p>Μυρμιδόνες, Δαναῶν κεχολωμένοι ὅσσοι ὄλοντο, </p>
<p>τοὺς ἐπὶ νηυσὶ θοῇσιν ἐπέφνομεν ἐγχείῃσιν. </p>
<p>ὣς ἔφατο, Τρῶας δὲ κατὰ κρῆθεν λάβε πένθος </p>
<p>ἄσχετον, οὐκ ἐπιεικτόν, ἐπεί σφισιν ἕρμα πόληος </p>
<p>ἔσκε καὶ ἀλλοδαπός περ ἐών:  πολέες γὰρ ἅμ' αὐτῷ </p>
<p>λαοὶ ἕποντ', ἐν δ' αὐτὸς ἀριστεύεσκε μάχεσθαι:  </p>
<p>βὰν δ' ἰθὺς Δαναῶν λελιημένοι:  ἦρχε δ' ἄρά σφιν </p>
<p>Ἕκτωρ χωόμενος Σαρπηδόνος. αὐτὰρ Ἀχαιοὺς </p>
<p>ὦρσε Μενοιτιάδεω Πατροκλῆος λάσιον κῆρ:  </p>
<p>Αἴαντε πρώτω προσέφη μεμαῶτε καὶ αὐτώ:  </p>
<p>Αἴαντε νῦν σφῶϊν ἀμύνεσθαι φίλον ἔστω, </p>
<p>οἷοί περ πάρος ἦτε μετ' ἀνδράσιν ἢ καὶ ἀρείους. </p>
<p>κεῖται ἀνὴρ ὃς πρῶτος ἐσήλατο τεῖχος Ἀχαιῶν </p>
<p>Σαρπηδών:  ἀλλ' εἴ μιν ἀεικισσαίμεθ' ἑλόντες, </p>
<p>τεύχεά τ' ὤμοιιν ἀφελοίμεθα, καί τιν' ἑταίρων </p>
<p>αὐτοῦ ἀμυνομένων δαμασαίμεθα νηλέϊ χαλκῷ. </p>
<p>ὣς ἔφαθ', οἳ δὲ καὶ αὐτοὶ ἀλέξασθαι μενέαινον. </p>
<p>οἳ δ' ἐπεὶ ἀμφοτέρωθεν ἐκαρτύναντο φάλαγγας </p>
<p>Τρῶες καὶ Λύκιοι καὶ Μυρμιδόνες καὶ Ἀχαιοί, </p>
<p>σύμβαλον ἀμφὶ νέκυι κατατεθνηῶτι μάχεσθαι </p>
<p>δεινὸν ἀΰσαντες: μέγα δ' ἔβραχε τεύχεα φωτῶν. </p>
<p>Ζεὺς δ' ἐπὶ νύκτ' ὀλοὴν τάνυσε κρατερῇ ὑσμίνῃ, </p>
<p>ὄφρα φίλῳ περὶ παιδὶ μάχης ὀλοὸς πόνος εἴη. </p>
<p>ὦσαν δὲ πρότεροι Τρῶες ἑλίκωπας Ἀχαιούς: </p>
<p>βλῆτο γὰρ οὔ τι κάκιστος ἀνὴρ μετὰ Μυρμιδόνεσσιν </p>
<p>υἱὸς Ἀγακλῆος μεγαθύμου δῖος Ἐπειγεύς, </p>
<p>ὅς ῥ' ἐν Βουδείῳ εὖ ναιομένῳ ἤνασσε </p>
<p>τὸ πρίν:  ἀτὰρ τότε γ' ἐσθλὸν ἀνεψιὸν ἐξεναρίξας </p>
<p>ἐς Πηλῆ' ἱκέτευσε καὶ ἐς Θέτιν ἀργυρόπεζαν:  </p>
<p>οἳ δ' ἅμ' Ἀχιλλῆϊ ῥηξήνορι πέμπον ἕπεσθαι </p>
<p>Ἴλιον εἰς εὔπωλον, ἵνα Τρώεσσι μάχοιτο. </p>
<p>τόν ῥα τόθ' ἁπτόμενον νέκυος βάλε φαίδιμος Ἕκτωρ </p>
<p>χερμαδίῳ κεφαλήν:  ἣ δ' ἄνδιχα πᾶσα κεάσθη </p>
<p>ἐν κόρυθι βριαρῇ:  ὃ δ' ἄρα πρηνὴς ἐπὶ νεκρῷ </p>
<p>κάππεσεν, ἀμφὶ δέ μιν θάνατος χύτο θυμοραϊστής. </p>
<p>Πατρόκλῳ δ' ἄρ' ἄχος γένετο φθιμένου ἑτάροιο, </p>
<p>ἴθυσεν δὲ διὰ προμάχων ἴρηκι ἐοικὼς </p>
<p>ὠκέϊ, ὅς τ' ἐφόβησε κολοιούς τε ψῆράς τε:  </p>
<p>ὣς ἰθὺς Λυκίων Πατρόκλεες ἱπποκέλευθε </p>
<p>ἔσσυο καὶ Τρώων, κεχόλωσο δὲ κῆρ ἑτάροιο. </p>
<p>καί ῥ' ἔβαλε Σθενέλαον Ἰθαιμένεος φίλον υἱὸν </p>
<p>αὐχένα χερμαδίῳ, ῥῆξεν δ' ἀπὸ τοῖο τένοντας. </p>
<p>χώρησαν δ' ὑπό τε πρόμαχοι καὶ φαίδιμος Ἕκτωρ. </p>
<p>ὅσση δ' αἰγανέης ῥιπὴ ταναοῖο τέτυκται, </p>
<p>ἥν ῥά τ' ἀνὴρ ἀφέῃ πειρώμενος ἢ ἐν ἀέθλῳ </p>
<p>ἠὲ καὶ ἐν πολέμῳ δηΐων ὕπο θυμοραϊστέων, </p>
<p>τόσσον ἐχώρησαν Τρῶες, ὤσαντο δ' Ἀχαιοί. </p>
<p>Γλαῦκος δὲ πρῶτος Λυκίων ἀγὸς ἀσπιστάων </p>
<p>ἐτράπετ', ἔκτεινεν δὲ Βαθυκλῆα μεγάθυμον </p>
<p>Χάλκωνος φίλον υἱόν, ὃς Ἑλλάδι οἰκία ναίων </p>
<p>ὄλβῳ τε πλούτῳ τε μετέπρεπε Μυρμιδόνεσσι. </p>
<p>τὸν μὲν ἄρα Γλαῦκος στῆθος μέσον οὔτασε δουρὶ </p>
<p>στρεφθεὶς ἐξαπίνης, ὅτε μιν κατέμαρπτε διώκων:  </p>
<p>δούπησεν δὲ πεσών:  πυκινὸν δ' ἄχος ἔλλαβ' Ἀχαιούς, </p>
<p>ὡς ἔπεσ' ἐσθλὸς ἀνήρ:  μέγα δὲ Τρῶες κεχάροντο, </p>
<p>στὰν δ' ἀμφ' αὐτὸν ἰόντες ἀολλέες: οὐδ' ἄρ' Ἀχαιοὶ </p>
<p>ἀλκῆς ἐξελάθοντο, μένος δ' ἰθὺς φέρον αὐτῶν. </p>
<p>ἔνθ' αὖ Μηριόνης Τρώων ἕλεν ἄνδρα κορυστὴν </p>
<p>Λαόγονον θρασὺν υἱὸν Ὀνήτορος, ὃς Διὸς ἱρεὺς </p>
<p>Ἰδαίου ἐτέτυκτο, θεὸς δ' ὣς τίετο δήμῳ. </p>
<p>τὸν βάλ' ὑπὸ γναθμοῖο καὶ οὔατος: ὦκα δὲ θυμὸς </p>
<p>ᾤχετ' ἀπὸ μελέων, στυγερὸς δ' ἄρα μιν σκότος εἷλεν. </p>
<p>Αἰνείας δ' ἐπὶ Μηριόνῃ δόρυ χάλκεον ἧκεν:  </p>
<p>ἔλπετο γὰρ τεύξεσθαι ὑπασπίδια προβιβῶντος. </p>
<p>ἀλλ' ὃ μὲν ἄντα ἰδὼν ἠλεύατο χάλκεον ἔγχος: </p>
<p>πρόσσω γὰρ κατέκυψε, τὸ δ' ἐξόπιθεν δόρυ μακρὸν </p>
<p>οὔδει ἐνισκίμφθη, ἐπὶ δ' οὐρίαχος πελεμίχθη </p>
<p>ἔγχεος: ἔνθα δ' ἔπειτ' ἀφίει μένος ὄβριμος Ἄρης. </p>
<p>αἰχμὴ δ' Αἰνείαο κραδαινομένη κατὰ γαίης </p>
<p>ᾤχετ', ἐπεί ῥ' ἅλιον στιβαρῆς ἀπὸ χειρὸς ὄρουσεν. </p>
<p>Αἰνείας δ' ἄρα θυμὸν ἐχώσατο φώνησέν τε:  </p>
<p>Μηριόνη τάχα κέν σε καὶ ὀρχηστήν περ ἐόντα </p>
<p>ἔγχος ἐμὸν κατέπαυσε διαμπερές, εἴ σ' ἔβαλόν περ. </p>
<p>τὸν δ' αὖ Μηριόνης δουρικλυτὸς ἀντίον ηὔδα:  </p>
<p>Αἰνεία χαλεπόν σε καὶ ἴφθιμόν περ ἐόντα </p>
<p>πάντων ἀνθρώπων σβέσσαι μένος, ὅς κέ σευ ἄντα </p>
<p>ἔλθῃ ἀμυνόμενος: θνητὸς δέ νυ καὶ σὺ τέτυξαι. </p>
<p>εἰ καὶ ἐγώ σε βάλοιμι τυχὼν μέσον ὀξέϊ χαλκῷ, </p>
<p>αἶψά κε καὶ κρατερός περ ἐὼν καὶ χερσὶ πεποιθὼς </p>
<p>εὖχος ἐμοὶ δοίης, ψυχὴν δ' Ἄϊδι κλυτοπώλῳ. </p>
<p>ὣς φάτο, τὸν δ' ἐνένιπε Μενοιτίου ἄλκιμος υἱός: </p>
<p>Μηριόνη τί σὺ ταῦτα καὶ ἐσθλὸς ἐὼν ἀγορεύεις; </p>
<p>ὦ πέπον οὔ τοι Τρῶες ὀνειδείοις ἐπέεσσι </p>
<p>νεκροῦ χωρήσουσι:  πάρος τινὰ γαῖα καθέξει. </p>
<p>ἐν γὰρ χερσὶ τέλος πολέμου, ἐπέων δ' ἐνὶ βουλῇ:  </p>
<p>τὼ οὔ τι χρὴ μῦθον ὀφέλλειν, ἀλλὰ μάχεσθαι. </p>
<p>ὣς εἰπὼν ὃ μὲν ἦρχ', ὃ δ' ἅμ' ἕσπετο ἰσόθεος φώς. </p>
<p>τῶν δ' ὥς τε δρυτόμων ἀνδρῶν ὀρυμαγδὸς ὀρώρει </p>
<p>οὔρεος ἐν βήσσῃς, ἕκαθεν δέ τε γίγνετ' ἀκουή, </p>
<p>ὣς τῶν ὄρνυτο δοῦπος ἀπὸ χθονὸς εὐρυοδείης </p>
<p>χαλκοῦ τε ῥινοῦ τε βοῶν τ' εὐποιητάων, </p>
<p>νυσσομένων ξίφεσίν τε καὶ ἔγχεσιν ἀμφιγύοισιν. </p>
<p>οὐδ' ἂν ἔτι φράδμων περ ἀνὴρ Σαρπηδόνα δῖον </p>
<p>ἔγνω, ἐπεὶ βελέεσσι καὶ αἵματι καὶ κονίῃσιν </p>
<p>ἐκ κεφαλῆς εἴλυτο διαμπερὲς ἐς πόδας ἄκρους. </p>
<p>οἳ δ' αἰεὶ περὶ νεκρὸν ὁμίλεον, ὡς ὅτε μυῖαι </p>
<p>σταθμῷ ἔνι βρομέωσι περιγλαγέας κατὰ πέλλας </p>
<p>ὥρῃ ἐν εἰαρινῇ, ὅτε τε γλάγος ἄγγεα δεύει:  </p>
<p>ὣς ἄρα τοὶ περὶ νεκρὸν ὁμίλεον, οὐδέ ποτε Ζεὺς </p>
<p>τρέψεν ἀπὸ κρατερῆς ὑσμίνης ὄσσε φαεινώ, </p>
<p>ἀλλὰ κατ' αὐτοὺς αἰὲν ὅρα καὶ φράζετο θυμῷ, </p>
<p>πολλὰ μάλ' ἀμφὶ φόνῳ Πατρόκλου μερμηρίζων, </p>
<p>ἢ ἤδη καὶ κεῖνον ἐνὶ κρατερῇ ὑσμίνῃ </p>
<p>αὐτοῦ ἐπ' ἀντιθέῳ Σαρπηδόνι φαίδιμος Ἕκτωρ </p>
<p>χαλκῷ δῃώσῃ, ἀπό τ' ὤμων τεύχε' ἕληται, </p>
<p>ἦ ἔτι καὶ πλεόνεσσιν ὀφέλλειεν πόνον αἰπύν. </p>
<p>ὧδε δέ οἱ φρονέοντι δοάσσατο κέρδιον εἶναι </p>
<p>ὄφρ' ἠῢς θεράπων Πηληϊάδεω Ἀχιλῆος </p>
<p>ἐξαῦτις Τρῶάς τε καὶ Ἕκτορα χαλκοκορυστὴν </p>
<p>ὤσαιτο προτὶ ἄστυ, πολέων δ' ἀπὸ θυμὸν ἕλοιτο. </p>
<p>Ἕκτορι δὲ πρωτίστῳ ἀνάλκιδα θυμὸν ἐνῆκεν:  </p>
<p>ἐς δίφρον δ' ἀναβὰς φύγαδ' ἔτραπε, κέκλετο δ' ἄλλους </p>
<p>Τρῶας φευγέμεναι:  γνῶ γὰρ Διὸς ἱρὰ τάλαντα. </p>
<p>ἔνθ' οὐδ' ἴφθιμοι Λύκιοι μένον, ἀλλὰ φόβηθεν </p>
<p>πάντες, ἐπεὶ βασιλῆα ἴδον βεβλαμμένον ἦτορ </p>
<p>κείμενον ἐν νεκύων ἀγύρει:  πολέες γὰρ ἐπ' αὐτῷ </p>
<p>κάππεσον, εὖτ' ἔριδα κρατερὴν ἐτάνυσσε Κρονίων. </p>
<p>οἳ δ' ἄρ' ἀπ' ὤμοιιν Σαρπηδόνος ἔντε' ἕλοντο </p>
<p>χάλκεα μαρμαίροντα, τὰ μὲν κοίλας ἐπὶ νῆας </p>
<p>δῶκε φέρειν ἑτάροισι Μενοιτίου ἄλκιμος υἱός. </p>
<p>καὶ τότ' Ἀπόλλωνα προσέφη νεφεληγερέτα Ζεύς: </p>
<p>εἰ δ' ἄγε νῦν φίλε Φοῖβε, κελαινεφὲς αἷμα κάθηρον </p>
<p>ἐλθὼν ἐκ βελέων Σαρπηδόνα, καί μιν ἔπειτα </p>
<p>πολλὸν ἀπὸ πρὸ φέρων λοῦσον ποταμοῖο ῥοῇσι </p>
<p>χρῖσόν τ' ἀμβροσίῃ, περὶ δ' ἄμβροτα εἵματα ἕσσον:  </p>
<p>πέμπε δέ μιν πομποῖσιν ἅμα κραιπνοῖσι φέρεσθαι </p>
<p>ὕπνῳ καὶ θανάτῳ διδυμάοσιν, οἵ ῥά μιν ὦκα </p>
<p>θήσουσ' ἐν Λυκίης εὐρείης πίονι δήμῳ, </p>
<p>ἔνθά ἑ ταρχύσουσι κασίγνητοί τε ἔται τε </p>
<p>τύμβῳ τε στήλῃ τε:  τὸ γὰρ γέρας ἐστὶ θανόντων. </p>
<p>ὣς ἔφατ', οὐδ' ἄρα πατρὸς ἀνηκούστησεν Ἀπόλλων. </p>
<p>βῆ δὲ κατ' Ἰδαίων ὀρέων ἐς φύλοπιν αἰνήν, </p>
<p>αὐτίκα δ' ἐκ βελέων Σαρπηδόνα δῖον ἀείρας </p>
<p>πολλὸν ἀπὸ πρὸ φέρων λοῦσεν ποταμοῖο ῥοῇσι </p>
<p>χρῖσέν τ' ἀμβροσίῃ, περὶ δ' ἄμβροτα εἵματα ἕσσε:  </p>
<p>πέμπε δέ μιν πομποῖσιν ἅμα κραιπνοῖσι φέρεσθαι, </p>
<p>ὕπνῳ καὶ θανάτῳ διδυμάοσιν, οἵ ῥά μιν ὦκα </p>
<p>κάτθεσαν ἐν Λυκίης εὐρείης πίονι δήμῳ. </p>
<p>Πάτροκλος δ' ἵπποισι καὶ Αὐτομέδοντι κελεύσας </p>
<p>Τρῶας καὶ Λυκίους μετεκίαθε, καὶ μέγ' ἀάσθη </p>
<p>νήπιος: εἰ δὲ ἔπος Πηληϊάδαο φύλαξεν </p>
<p>ἦ τ' ἂν ὑπέκφυγε κῆρα κακὴν μέλανος θανάτοιο. </p>
<p>ἀλλ' αἰεί τε Διὸς κρείσσων νόος ἠέ περ ἀνδρῶν:  </p>
<p>ὅς τε καὶ ἄλκιμον ἄνδρα φοβεῖ καὶ ἀφείλετο νίκην </p>
<p>ῥηϊδίως, ὅτε δ' αὐτὸς ἐποτρύνῃσι μάχεσθαι:  </p>
<p>ὅς οἱ καὶ τότε θυμὸν ἐνὶ στήθεσσιν ἀνῆκεν. </p>
<p>ἔνθα τίνα πρῶτον τίνα δ' ὕστατον ἐξενάριξας </p>
<p>Πατρόκλεις, ὅτε δή σε θεοὶ θάνατον δὲ κάλεσσαν; </p>
<p>Ἄδρηστον μὲν πρῶτα καὶ Αὐτόνοον καὶ Ἔχεκλον </p>
<p>καὶ Πέριμον Μεγάδην καὶ Ἐπίστορα καὶ Μελάνιππον, </p>
<p>αὐτὰρ ἔπειτ' Ἔλασον καὶ Μούλιον ἠδὲ Πυλάρτην:  </p>
<p>τοὺς ἕλεν:  οἳ δ' ἄλλοι φύγαδε μνώοντο ἕκαστος. </p>
<p>ἔνθά κεν ὑψίπυλον Τροίην ἕλον υἷες Ἀχαιῶν </p>
<p>Πατρόκλου ὑπὸ χερσί, περὶ πρὸ γὰρ ἔγχεϊ θῦεν, </p>
<p>εἰ μὴ Ἀπόλλων Φοῖβος ἐϋδμήτου ἐπὶ πύργου </p>
<p>ἔστη τῷ ὀλοὰ φρονέων, Τρώεσσι δ' ἀρήγων. </p>
<p>τρὶς μὲν ἐπ' ἀγκῶνος βῆ τείχεος ὑψηλοῖο </p>
<p>Πάτροκλος, τρὶς δ' αὐτὸν ἀπεστυφέλιξεν Ἀπόλλων </p>
<p>χείρεσσ' ἀθανάτῃσι φαεινὴν ἀσπίδα νύσσων. </p>
<p>ἀλλ' ὅτε δὴ τὸ τέταρτον ἐπέσσυτο δαίμονι ἶσος, </p>
<p>δεινὰ δ' ὁμοκλήσας ἔπεα πτερόεντα προσηύδα:  </p>
<p>χάζεο διογενὲς Πατρόκλεες: οὔ νύ τοι αἶσα </p>
<p>σῷ ὑπὸ δουρὶ πόλιν πέρθαι Τρώων ἀγερώχων, </p>
<p>οὐδ' ὑπ' Ἀχιλλῆος, ὅς περ σέο πολλὸν ἀμείνων. </p>
<p>ὣς φάτο, Πάτροκλος δ' ἀνεχάζετο πολλὸν ὀπίσσω </p>
<p>μῆνιν ἀλευάμενος ἑκατηβόλου Ἀπόλλωνος. </p>
<p>Ἕκτωρ δ' ἐν Σκαιῇσι πύλῃς ἔχε μώνυχας ἵππους: </p>
<p>δίζε γὰρ ἠὲ μάχοιτο κατὰ κλόνον αὖτις ἐλάσσας, </p>
<p>ἦ λαοὺς ἐς τεῖχος ὁμοκλήσειεν ἀλῆναι. </p>
<p>ταῦτ' ἄρα οἱ φρονέοντι παρίστατο Φοῖβος Ἀπόλλων </p>
<p>ἀνέρι εἰσάμενος αἰζηῷ τε κρατερῷ τε </p>
<p>Ἀσίῳ, ὃς μήτρως ἦν Ἕκτορος ἱπποδάμοιο </p>
<p>αὐτοκασίγνητος Ἑκάβης, υἱὸς δὲ Δύμαντος, </p>
<p>ὃς Φρυγίῃ ναίεσκε ῥοῇς ἔπι Σαγγαρίοιο:  </p>
<p>τῷ μιν ἐεισάμενος προσέφη Διὸς υἱὸς Ἀπόλλων:  </p>
<p>Ἕκτορ τίπτε μάχης ἀποπαύεαι; οὐδέ τί σε χρή. </p>
<p>αἴθ' ὅσον ἥσσων εἰμί, τόσον σέο φέρτερος εἴην:  </p>
<p>τώ κε τάχα στυγερῶς πολέμου ἀπερωήσειας. </p>
<p>ἀλλ' ἄγε Πατρόκλῳ ἔφεπε κρατερώνυχας ἵππους, </p>
<p>αἴ κέν πώς μιν ἕλῃς, δώῃ δέ τοι εὖχος Ἀπόλλων. </p>
<p>ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν, </p>
<p>Κεβριόνῃ δ' ἐκέλευσε δαΐφρονι φαίδιμος Ἕκτωρ </p>
<p>ἵππους ἐς πόλεμον πεπληγέμεν. αὐτὰρ Ἀπόλλων </p>
<p>δύσεθ' ὅμιλον ἰών, ἐν δὲ κλόνον Ἀργείοισιν </p>
<p>ἧκε κακόν, Τρωσὶν δὲ καὶ Ἕκτορι κῦδος ὄπαζεν. </p>
<p>Ἕκτωρ δ' ἄλλους μὲν Δαναοὺς ἔα οὐδ' ἐνάριζεν:  </p>
<p>αὐτὰρ ὃ Πατρόκλῳ ἔφεπε κρατερώνυχας ἵππους. </p>
<p>Πάτροκλος δ' ἑτέρωθεν ἀφ' ἵππων ἆλτο χαμᾶζε </p>
<p>σκαιῇ ἔγχος ἔχων:  ἑτέρηφι δὲ λάζετο πέτρον </p>
<p>μάρμαρον ὀκριόεντα τόν οἱ περὶ χεὶρ ἐκάλυψεν, </p>
<p>ἧκε δ' ἐρεισάμενος, οὐδὲ δὴν χάζετο φωτός, </p>
<p>οὐδ' ἁλίωσε βέλος, βάλε δ' Ἕκτορος ἡνιοχῆα </p>
<p>Κεβριόνην νόθον υἱὸν ἀγακλῆος Πριάμοιο </p>
<p>ἵππων ἡνί' ἔχοντα μετώπιον ὀξέϊ λᾶϊ. </p>
<p>ἀμφοτέρας δ' ὀφρῦς σύνελεν λίθος, οὐδέ οἱ ἔσχεν </p>
<p>ὀστέον, ὀφθαλμοὶ δὲ χαμαὶ πέσον ἐν κονίῃσιν </p>
<p>αὐτοῦ πρόσθε ποδῶν:  ὃ δ' ἄρ' ἀρνευτῆρι ἐοικὼς </p>
<p>κάππεσ' ἀπ' εὐεργέος δίφρου, λίπε δ' ὀστέα θυμός. </p>
<p>τὸν δ' ἐπικερτομέων προσέφης Πατρόκλεες ἱππεῦ:  </p>
<p>ὢ πόποι ἦ μάλ' ἐλαφρὸς ἀνήρ, ὡς ῥεῖα κυβιστᾷ. </p>
<p>εἰ δή που καὶ πόντῳ ἐν ἰχθυόεντι γένοιτο, </p>
<p>πολλοὺς ἂν κορέσειεν ἀνὴρ ὅδε τήθεα διφῶν </p>
<p>νηὸς ἀποθρῴσκων, εἰ καὶ δυσπέμφελος εἴη, </p>
<p>ὡς νῦν ἐν πεδίῳ ἐξ ἵππων ῥεῖα κυβιστᾷ. </p>
<p>ἦ ῥα καὶ ἐν Τρώεσσι κυβιστητῆρες ἔασιν. </p>
<p>ὣς εἰπὼν ἐπὶ Κεβριόνῃ ἥρωϊ βεβήκει </p>
<p>οἶμα λέοντος ἔχων, ὅς τε σταθμοὺς κεραΐζων </p>
<p>ἔβλητο πρὸς στῆθος, ἑή τέ μιν ὤλεσεν ἀλκή:  </p>
<p>ὣς ἐπὶ Κεβριόνῃ Πατρόκλεες ἆλσο μεμαώς. </p>
<p>Ἕκτωρ δ' αὖθ' ἑτέρωθεν ἀφ' ἵππων ἆλτο χαμᾶζε. </p>
<p>τὼ περὶ Κεβριόναο λέονθ' ὣς δηρινθήτην, </p>
<p>ὥ τ' ὄρεος κορυφῇσι περὶ κταμένης ἐλάφοιο </p>
<p>ἄμφω πεινάοντε μέγα φρονέοντε μάχεσθον:  </p>
<p>ὣς περὶ Κεβριόναο δύω μήστωρες ἀϋτῆς </p>
<p>Πάτροκλός τε Μενοιτιάδης καὶ φαίδιμος Ἕκτωρ </p>
<p>ἵεντ' ἀλλήλων ταμέειν χρόα νηλέϊ χαλκῷ. </p>
<p>Ἕκτωρ μὲν κεφαλῆφιν ἐπεὶ λάβεν οὐχὶ μεθίει:  </p>
<p>Πάτροκλος δ' ἑτέρωθεν ἔχεν ποδός: οἳ δὲ δὴ ἄλλοι </p>
<p>Τρῶες καὶ Δαναοὶ σύναγον κρατερὴν ὑσμίνην. </p>
<p>ὡς δ' Εὖρός τε Νότος τ' ἐριδαίνετον ἀλλήλοιιν </p>
<p>οὔρεος ἐν βήσσῃς βαθέην πελεμιζέμεν ὕλην </p>
<p>φηγόν τε μελίην τε τανύφλοιόν τε κράνειαν, </p>
<p>αἵ τε πρὸς ἀλλήλας ἔβαλον τανυήκεας ὄζους </p>
<p>ἠχῇ θεσπεσίῃ, πάταγος δέ τε ἀγνυμενάων, </p>
<p>ὣς Τρῶες καὶ Ἀχαιοὶ ἐπ' ἀλλήλοισι θορόντες </p>
<p>δῄουν, οὐδ' ἕτεροι μνώοντ' ὀλοοῖο φόβοιο. </p>
<p>πολλὰ δὲ Κεβριόνην ἀμφ' ὀξέα δοῦρα πεπήγει </p>
<p>ἰοί τε πτερόεντες ἀπὸ νευρῆφι θορόντες, </p>
<p>πολλὰ δὲ χερμάδια μεγάλ' ἀσπίδας ἐστυφέλιξαν </p>
<p>μαρναμένων ἀμφ' αὐτόν:  ὃ δ' ἐν στροφάλιγγι κονίης </p>
<p>κεῖτο μέγας μεγαλωστί, λελασμένος ἱπποσυνάων. </p>
<p>ὄφρα μὲν Ἠέλιος μέσον οὐρανὸν ἀμφιβεβήκει, </p>
<p>τόφρα μάλ' ἀμφοτέρων βέλε' ἥπτετο, πῖπτε δὲ λαός: </p>
<p>ἦμος δ' Ἠέλιος μετενίσετο βουλυτὸν δέ, </p>
<p>καὶ τότε δή ῥ' ὑπὲρ αἶσαν Ἀχαιοὶ φέρτεροι ἦσαν. </p>
<p>ἐκ μὲν Κεβριόνην βελέων ἥρωα ἔρυσσαν </p>
<p>Τρώων ἐξ ἐνοπῆς, καὶ ἀπ' ὤμων τεύχε' ἕλοντο, </p>
<p>Πάτροκλος δὲ Τρωσὶ κακὰ φρονέων ἐνόρουσε. </p>
<p>τρὶς μὲν ἔπειτ' ἐπόρουσε θοῷ ἀτάλαντος Ἄρηϊ </p>
<p>σμερδαλέα ἰάχων, τρὶς δ' ἐννέα φῶτας ἔπεφνεν. </p>
<p>ἀλλ' ὅτε δὴ τὸ τέταρτον ἐπέσσυτο δαίμονι ἶσος, </p>
<p>ἔνθ' ἄρα τοι Πάτροκλε φάνη βιότοιο τελευτή:  </p>
<p>ἤντετο γάρ τοι Φοῖβος ἐνὶ κρατερῇ ὑσμίνῃ </p>
<p>δεινός: ὃ μὲν τὸν ἰόντα κατὰ κλόνον οὐκ ἐνόησεν, </p>
<p>ἠέρι γὰρ πολλῇ κεκαλυμμένος ἀντεβόλησε:  </p>
<p>στῆ δ' ὄπιθεν, πλῆξεν δὲ μετάφρενον εὐρέε τ' ὤμω </p>
<p>χειρὶ καταπρηνεῖ, στρεφεδίνηθεν δέ οἱ ὄσσε. </p>
<p>τοῦ δ' ἀπὸ μὲν κρατὸς κυνέην βάλε Φοῖβος Ἀπόλλων:  </p>
<p>ἣ δὲ κυλινδομένη καναχὴν ἔχε ποσσὶν ὑφ' ἵππων </p>
<p>αὐλῶπις τρυφάλεια, μιάνθησαν δὲ ἔθειραι </p>
<p>αἵματι καὶ κονίῃσι:  πάρος γε μὲν οὐ θέμις ἦεν </p>
<p>ἱππόκομον πήληκα μιαίνεσθαι κονίῃσιν, </p>
<p>ἀλλ' ἀνδρὸς θείοιο κάρη χαρίεν τε μέτωπον </p>
<p>ῥύετ' Ἀχιλλῆος: τότε δὲ Ζεὺς Ἕκτορι δῶκεν </p>
<p>ᾗ κεφαλῇ φορέειν, σχεδόθεν δέ οἱ ἦεν ὄλεθρος. </p>
<p>πᾶν δέ οἱ ἐν χείρεσσιν ἄγη δολιχόσκιον ἔγχος </p>
<p>βριθὺ μέγα στιβαρὸν κεκορυθμένον:  αὐτὰρ ἀπ' ὤμων </p>
<p>ἀσπὶς σὺν τελαμῶνι χαμαὶ πέσε τερμιόεσσα. </p>
<p>λῦσε δέ οἱ θώρηκα ἄναξ Διὸς υἱὸς Ἀπόλλων. </p>
<p>τὸν δ' ἄτη φρένας εἷλε, λύθεν δ' ὑπὸ φαίδιμα γυῖα, </p>
<p>στῆ δὲ ταφών:  ὄπιθεν δὲ μετάφρενον ὀξέϊ δουρὶ </p>
<p>ὤμων μεσσηγὺς σχεδόθεν βάλε Δάρδανος ἀνὴρ </p>
<p>Πανθοΐδης Εὔφορβος, ὃς ἡλικίην ἐκέκαστο </p>
<p>ἔγχεΐ θ' ἱπποσύνῃ τε πόδεσσί τε καρπαλίμοισι:  </p>
<p>καὶ γὰρ δὴ τότε φῶτας ἐείκοσι βῆσεν ἀφ' ἵππων </p>
<p>πρῶτ' ἐλθὼν σὺν ὄχεσφι διδασκόμενος πολέμοιο:  </p>
<p>ὅς τοι πρῶτος ἐφῆκε βέλος Πατρόκλεες ἱππεῦ </p>
<p>οὐδὲ δάμασσ':  ὃ μὲν αὖτις ἀνέδραμε, μίκτο δ' ὁμίλῳ, </p>
<p>ἐκ χροὸς ἁρπάξας δόρυ μείλινον, οὐδ' ὑπέμεινε </p>
<p>Πάτροκλον γυμνόν περ ἐόντ' ἐν δηϊοτῆτι. </p>
<p>Πάτροκλος δὲ θεοῦ πληγῇ καὶ δουρὶ δαμασθεὶς </p>
<p>ἂψ ἑτάρων εἰς ἔθνος ἐχάζετο κῆρ' ἀλεείνων. </p>
<p>Ἕκτωρ δ' ὡς εἶδεν Πατροκλῆα μεγάθυμον </p>
<p>ἂψ ἀναχαζόμενον βεβλημένον ὀξέϊ χαλκῷ, </p>
<p>ἀγχίμολόν ῥά οἱ ἦλθε κατὰ στίχας, οὖτα δὲ δουρὶ </p>
<p>νείατον ἐς κενεῶνα, διὰ πρὸ δὲ χαλκὸν ἔλασσε:  </p>
<p>δούπησεν δὲ πεσών, μέγα δ' ἤκαχε λαὸν Ἀχαιῶν:  </p>
<p>ὡς δ' ὅτε σῦν ἀκάμαντα λέων ἐβιήσατο χάρμῃ, </p>
<p>ὥ τ' ὄρεος κορυφῇσι μέγα φρονέοντε μάχεσθον </p>
<p>πίδακος ἀμφ' ὀλίγης: ἐθέλουσι δὲ πιέμεν ἄμφω:  </p>
<p>πολλὰ δέ τ' ἀσθμαίνοντα λέων ἐδάμασσε βίηφιν:  </p>
<p>ὣς πολέας πεφνόντα Μενοιτίου ἄλκιμον υἱὸν </p>
<p>Ἕκτωρ Πριαμίδης σχεδὸν ἔγχεϊ θυμὸν ἀπηύρα, </p>
<p>καί οἱ ἐπευχόμενος ἔπεα πτερόεντα προσηύδα:  </p>
<p>Πάτροκλ' ἦ που ἔφησθα πόλιν κεραϊξέμεν ἁμήν, </p>
<p>Τρωϊάδας δὲ γυναῖκας ἐλεύθερον ἦμαρ ἀπούρας </p>
<p>ἄξειν ἐν νήεσσι φίλην ἐς πατρίδα γαῖαν </p>
<p>νήπιε:  τάων δὲ πρόσθ' Ἕκτορος ὠκέες ἵπποι </p>
<p>ποσσὶν ὀρωρέχαται πολεμίζειν:  ἔγχεϊ δ' αὐτὸς </p>
<p>Τρωσὶ φιλοπτολέμοισι μεταπρέπω, ὅ σφιν ἀμύνω </p>
<p>ἦμαρ ἀναγκαῖον:  σὲ δέ τ' ἐνθάδε γῦπες ἔδονται. </p>
<p>ἆ δείλ', οὐδέ τοι ἐσθλὸς ἐὼν χραίσμησεν Ἀχιλλεύς, </p>
<p>ὅς πού τοι μάλα πολλὰ μένων ἐπετέλλετ' ἰόντι:  </p>
<p>μή μοι πρὶν ἰέναι Πατρόκλεες ἱπποκέλευθε </p>
<p>νῆας ἔπι γλαφυρὰς πρὶν Ἕκτορος ἀνδροφόνοιο </p>
<p>αἱματόεντα χιτῶνα περὶ στήθεσσι δαΐξαι. </p>
<p>ὥς πού σε προσέφη, σοὶ δὲ φρένας ἄφρονι πεῖθε. </p>
<p>τὸν δ' ὀλιγοδρανέων προσέφης Πατρόκλεες ἱππεῦ:  </p>
<p>ἤδη νῦν Ἕκτορ μεγάλ' εὔχεο:  σοὶ γὰρ ἔδωκε </p>
<p>νίκην Ζεὺς Κρονίδης καὶ Ἀπόλλων, οἵ με δάμασσαν </p>
<p>ῥηιδίως: αὐτοὶ γὰρ ἀπ' ὤμων τεύχε' ἕλοντο. </p>
<p>τοιοῦτοι δ' εἴ πέρ μοι ἐείκοσιν ἀντεβόλησαν, </p>
<p>πάντές κ' αὐτόθ' ὄλοντο ἐμῷ ὑπὸ δουρὶ δαμέντες. </p>
<p>ἀλλά με μοῖρ' ὀλοὴ καὶ Λητοῦς ἔκτανεν υἱός, </p>
<p>ἀνδρῶν δ' Εὔφορβος: σὺ δέ με τρίτος ἐξεναρίζεις. </p>
<p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:  </p>
<p>οὔ θην οὐδ' αὐτὸς δηρὸν βέῃ, ἀλλά τοι ἤδη </p>
<p>ἄγχι παρέστηκεν θάνατος καὶ μοῖρα κραταιὴ </p>
<p>χερσὶ δαμέντ' Ἀχιλῆος ἀμύμονος Αἰακίδαο. </p>
<p>ὣς ἄρα μιν εἰπόντα τέλος θανάτοιο κάλυψε:  </p>
<p>ψυχὴ δ' ἐκ ῥεθέων πταμένη Ἄϊδος δὲ βεβήκει </p>
<p>ὃν πότμον γοόωσα λιποῦσ' ἀνδροτῆτα καὶ ἥβην. </p>
<p>τὸν καὶ τεθνηῶτα προσηύδα φαίδιμος Ἕκτωρ:  </p>
<p>Πατρόκλεις τί νύ μοι μαντεύεαι αἰπὺν ὄλεθρον; </p>
<p>τίς δ' οἶδ' εἴ κ' Ἀχιλεὺς Θέτιδος πάϊς ἠϋκόμοιο </p>
<p>φθήῃ ἐμῷ ὑπὸ δουρὶ τυπεὶς ἀπὸ θυμὸν ὀλέσσαι; </p>
<p>ὣς ἄρα φωνήσας δόρυ χάλκεον ἐξ ὠτειλῆς </p>
<p>εἴρυσε λὰξ προσβάς, τὸν δ' ὕπτιον ὦσ' ἀπὸ δουρός. </p>
<p>αὐτίκα δὲ ξὺν δουρὶ μετ' Αὐτομέδοντα βεβήκει </p>
<p>ἀντίθεον θεράποντα ποδώκεος Αἰακίδαο:  </p>
<p>ἵετο γὰρ βαλέειν:  τὸν δ' ἔκφερον ὠκέες ἵπποι </p>
<p>ἄμβροτοι, οὓς Πηλῆϊ θεοὶ δόσαν ἀγλαὰ δῶρα. </p></div1>
<div1 lines="761" n="17">
<p>οὐδ' ἔλαθ' Ἀτρέος υἱὸν ἀρηΐφιλον Μενέλαον </p>
<p>Πάτροκλος Τρώεσσι δαμεὶς ἐν δηϊοτῆτι. </p>
<p>βῆ δὲ διὰ προμάχων κεκορυθμένος αἴθοπι χαλκῷ, </p>
<p>ἀμφὶ δ' ἄρ' αὐτῷ βαῖν' ὥς τις περὶ πόρτακι μήτηρ </p>
<p>πρωτοτόκος κινυρὴ οὐ πρὶν εἰδυῖα τόκοιο:  </p>
<p>ὣς περὶ Πατρόκλῳ βαῖνε ξανθὸς Μενέλαος. </p>
<p>πρόσθε δέ οἱ δόρυ τ' ἔσχε καὶ ἀσπίδα πάντοσ' ἐΐσην, </p>
<p>τὸν κτάμεναι μεμαὼς ὅς τις τοῦ γ' ἀντίος ἔλθοι. </p>
<p>οὐδ' ἄρα Πάνθου υἱὸς ἐϋμμελίης ἀμέλησε </p>
<p>Πατρόκλοιο πεσόντος ἀμύμονος: ἄγχι δ' ἄρ' αὐτοῦ </p>
<p>ἔστη, καὶ προσέειπεν ἀρηΐφιλον Μενέλαον:  </p>
<p>Ἀτρεΐδη Μενέλαε διοτρεφὲς ὄρχαμε λαῶν </p>
<p>χάζεο, λεῖπε δὲ νεκρόν, ἔα δ' ἔναρα βροτόεντα:  </p>
<p>οὐ γάρ τις πρότερος Τρώων κλειτῶν τ' ἐπικούρων </p>
<p>Πάτροκλον βάλε δουρὶ κατὰ κρατερὴν ὑσμίνην:  </p>
<p>τώ με ἔα κλέος ἐσθλὸν ἐνὶ Τρώεσσιν ἀρέσθαι, </p>
<p>μή σε βάλω, ἀπὸ δὲ μελιηδέα θυμὸν ἕλωμαι. </p>
<p>τὸν δὲ μέγ' ὀχθήσας προσέφη ξανθὸς Μενέλαος: </p>
<p>Ζεῦ πάτερ οὐ μὲν καλὸν ὑπέρβιον εὐχετάασθαι. </p>
<p>οὔτ' οὖν παρδάλιος τόσσον μένος οὔτε λέοντος </p>
<p>οὔτε συὸς κάπρου ὀλοόφρονος, οὗ τε μέγιστος </p>
<p>θυμὸς ἐνὶ στήθεσσι περὶ σθένεϊ βλεμεαίνει, </p>
<p>ὅσσον Πάνθου υἷες ἐϋμμελίαι φρονέουσιν. </p>
<p>οὐδὲ μὲν οὐδὲ βίη Ὑπερήνορος ἱπποδάμοιο </p>
<p>ἧς ἥβης ἀπόνηθ', ὅτε μ' ὤνατο καί μ' ὑπέμεινε </p>
<p>καί μ' ἔφατ' ἐν Δαναοῖσιν ἐλέγχιστον πολεμιστὴν </p>
<p>ἔμμεναι:  οὐδέ ἕ φημι πόδεσσί γε οἷσι κιόντα </p>
<p>εὐφρῆναι ἄλοχόν τε φίλην κεδνούς τε τοκῆας. </p>
<p>ὥς θην καὶ σὸν ἐγὼ λύσω μένος εἴ κέ μευ ἄντα </p>
<p>στήῃς: ἀλλά σ' ἔγωγ' ἀναχωρήσαντα κελεύω </p>
<p>ἐς πληθὺν ἰέναι, μηδ' ἀντίος ἵστασ' ἐμεῖο </p>
<p>πρίν τι κακὸν παθέειν:  ῥεχθὲν δέ τε νήπιος ἔγνω. </p>
<p>ὣς φάτο, τὸν δ' οὐ πεῖθεν:  ἀμειβόμενος δὲ προσηύδα:  </p>
<p>νῦν μὲν δὴ Μενέλαε διοτρεφὲς ἦ μάλα τείσεις </p>
<p>γνωτὸν ἐμὸν τὸν ἔπεφνες, ἐπευχόμενος δ' ἀγορεύεις, </p>
<p>χήρωσας δὲ γυναῖκα μυχῷ θαλάμοιο νέοιο, </p>
<p>ἀρητὸν δὲ τοκεῦσι γόον καὶ πένθος ἔθηκας. </p>
<p>ἦ κέ σφιν δειλοῖσι γόου κατάπαυμα γενοίμην </p>
<p>εἴ κεν ἐγὼ κεφαλήν τε τεὴν καὶ τεύχε' ἐνείκας </p>
<p>Πάνθῳ ἐν χείρεσσι βάλω καὶ Φρόντιδι δίῃ. </p>
<p>ἀλλ' οὐ μὰν ἔτι δηρὸν ἀπείρητος πόνος ἔσται </p>
<p>οὐδ' ἔτ' ἀδήριτος ἤτ' ἀλκῆς ἤτε φόβοιο. </p>
<p>ὣς εἰπὼν οὔτησε κατ' ἀσπίδα πάντοσ' ἐΐσην:  </p>
<p>οὐδ' ἔρρηξεν χαλκός, ἀνεγνάμφθη δέ οἱ αἰχμὴ </p>
<p>ἀσπίδ' ἐνὶ κρατερῇ:  ὃ δὲ δεύτερος ὄρνυτο χαλκῷ </p>
<p>Ἀτρεΐδης Μενέλαος ἐπευξάμενος Διὶ πατρί:  </p>
<p>ἂψ δ' ἀναχαζομένοιο κατὰ στομάχοιο θέμεθλα </p>
<p>νύξ', ἐπὶ δ' αὐτὸς ἔρεισε βαρείῃ χειρὶ πιθήσας: </p>
<p>ἀντικρὺ δ' ἁπαλοῖο δι' αὐχένος ἤλυθ' ἀκωκή, </p>
<p>δούπησεν δὲ πεσών, ἀράβησε δὲ τεύχε' ἐπ' αὐτῷ. </p>
<p>αἵματί οἱ δεύοντο κόμαι Χαρίτεσσιν ὁμοῖαι </p>
<p>πλοχμοί θ', οἳ χρυσῷ τε καὶ ἀργύρῳ ἐσφήκωντο. </p>
<p>οἷον δὲ τρέφει ἔρνος ἀνὴρ ἐριθηλὲς ἐλαίης </p>
<p>χώρῳ ἐν οἰοπόλῳ, ὅθ' ἅλις ἀναβέβροχεν ὕδωρ, </p>
<p>καλὸν τηλεθάον:  τὸ δέ τε πνοιαὶ δονέουσι </p>
<p>παντοίων ἀνέμων, καί τε βρύει ἄνθεϊ λευκῷ:  </p>
<p>ἐλθὼν δ' ἐξαπίνης ἄνεμος σὺν λαίλαπι πολλῇ </p>
<p>βόθρου τ' ἐξέστρεψε καὶ ἐξετάνυσσ' ἐπὶ γαίῃ:  </p>
<p>τοῖον Πάνθου υἱὸν ἐϋμμελίην Εὔφορβον </p>
<p>Ἀτρεΐδης Μενέλαος ἐπεὶ κτάνε τεύχε' ἐσύλα. </p>
<p>ὡς δ' ὅτε τίς τε λέων ὀρεσίτροφος ἀλκὶ πεποιθὼς </p>
<p>βοσκομένης ἀγέλης βοῦν ἁρπάσῃ ἥ τις ἀρίστη:  </p>
<p>τῆς δ' ἐξ αὐχέν' ἔαξε λαβὼν κρατεροῖσιν ὀδοῦσι </p>
<p>πρῶτον, ἔπειτα δέ θ' αἷμα καὶ ἔγκατα πάντα λαφύσσει </p>
<p>δῃῶν:  ἀμφὶ δὲ τόν γε κύνες τ' ἄνδρές τε νομῆες </p>
<p>πολλὰ μάλ' ἰύζουσιν ἀπόπροθεν οὐδ' ἐθέλουσιν </p>
<p>ἀντίον ἐλθέμεναι:  μάλα γὰρ χλωρὸν δέος αἱρεῖ:  </p>
<p>ὣς τῶν οὔ τινι θυμὸς ἐνὶ στήθεσσιν ἐτόλμα </p>
<p>ἀντίον ἐλθέμεναι Μενελάου κυδαλίμοιο. </p>
<p>ἔνθά κε ῥεῖα φέροι κλυτὰ τεύχεα Πανθοΐδαο </p>
<p>Ἀτρεΐδης, εἰ μή οἱ ἀγάσσατο Φοῖβος Ἀπόλλων, </p>
<p>ὅς ῥά οἱ Ἕκτορ' ἐπῶρσε θοῷ ἀτάλαντον Ἄρηϊ </p>
<p>ἀνέρι εἰσάμενος Κικόνων ἡγήτορι Μέντῃ:  </p>
<p>καί μιν φωνήσας ἔπεα πτερόεντα προσηύδα:  </p>
<p>Ἕκτορ νῦν σὺ μὲν ὧδε θέεις ἀκίχητα διώκων </p>
<p>ἵππους Αἰακίδαο δαΐφρονος: οἳ δ' ἀλεγεινοὶ </p>
<p>ἀνδράσι γε θνητοῖσι δαμήμεναι ἠδ' ὀχέεσθαι </p>
<p>ἄλλῳ γ' ἢ Ἀχιλῆϊ, τὸν ἀθανάτη τέκε μήτηρ. </p>
<p>τόφρα δέ τοι Μενέλαος ἀρήϊος Ἀτρέος υἱὸς </p>
<p>Πατρόκλῳ περιβὰς Τρώων τὸν ἄριστον ἔπεφνε </p>
<p>Πανθοΐδην Εὔφορβον, ἔπαυσε δὲ θούριδος ἀλκῆς. </p>
<p>ὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν, </p>
<p>Ἕκτορα δ' αἰνὸν ἄχος πύκασε φρένας ἀμφὶ μελαίνας: </p>
<p>πάπτηνεν δ' ἄρ' ἔπειτα κατὰ στίχας, αὐτίκα δ' ἔγνω </p>
<p>τὸν μὲν ἀπαινύμενον κλυτὰ τεύχεα, τὸν δ' ἐπὶ γαίῃ </p>
<p>κείμενον:  ἔρρει δ' αἷμα κατ' οὐταμένην ὠτειλήν. </p>
<p>βῆ δὲ διὰ προμάχων κεκορυθμένος αἴθοπι χαλκῷ </p>
<p>ὀξέα κεκλήγων φλογὶ εἴκελος Ἡφαίστοιο </p>
<p>ἀσβέστῳ:  οὐδ' υἱὸν λάθεν Ἀτρέος ὀξὺ βοήσας: </p>
<p>ὀχθήσας δ' ἄρα εἶπε πρὸς ὃν μεγαλήτορα θυμόν:  </p>
<p>ὤ μοι ἐγὼν εἰ μέν κε λίπω κάτα τεύχεα καλὰ </p>
<p>Πάτροκλόν θ', ὃς κεῖται ἐμῆς ἕνεκ' ἐνθάδε τιμῆς, </p>
<p>μή τίς μοι Δαναῶν νεμεσήσεται ὅς κεν ἴδηται. </p>
<p>εἰ δέ κεν Ἕκτορι μοῦνος ἐὼν καὶ Τρωσὶ μάχωμαι </p>
<p>αἰδεσθείς, μή πώς με περιστήωσ' ἕνα πολλοί:  </p>
<p>Τρῶας δ' ἐνθάδε πάντας ἄγει κορυθαίολος Ἕκτωρ. </p>
<p>ἀλλὰ τί ἤ μοι ταῦτα φίλος διελέξατο θυμός; </p>
<p>ὁππότ' ἀνὴρ ἐθέλῃ πρὸς δαίμονα φωτὶ μάχεσθαι </p>
<p>ὅν κε θεὸς τιμᾷ, τάχα οἱ μέγα πῆμα κυλίσθη. </p>
<p>τώ μ' οὔ τις Δαναῶν νεμεσήσεται ὅς κεν ἴδηται </p>
<p>Ἕκτορι χωρήσαντ', ἐπεὶ ἐκ θεόφιν πολεμίζει. </p>
<p>εἰ δέ που Αἴαντός γε βοὴν ἀγαθοῖο πυθοίμην, </p>
<p>ἄμφω κ' αὖτις ἰόντες ἐπιμνησαίμεθα χάρμης </p>
<p>καὶ πρὸς δαίμονά περ, εἴ πως ἐρυσαίμεθα νεκρὸν </p>
<p>Πηλεΐδῃ Ἀχιλῆϊ:  κακῶν δέ κε φέρτατον εἴη. </p>
<p>εἷος ὁ ταῦθ' ὅρμαινε κατὰ φρένα καὶ κατὰ θυμὸν </p>
<p>τόφρα δ' ἐπὶ Τρώων στίχες ἤλυθον:  ἦρχε δ' ἄρ' Ἕκτωρ. </p>
<p>αὐτὰρ ὅ γ' ἐξοπίσω ἀνεχάζετο, λεῖπε δὲ νεκρὸν </p>
<p>ἐντροπαλιζόμενος ὥς τε λὶς ἠϋγένειος, </p>
<p>ὅν ῥα κύνες τε καὶ ἄνδρες ἀπὸ σταθμοῖο δίωνται </p>
<p>ἔγχεσι καὶ φωνῇ:  τοῦ δ' ἐν φρεσὶν ἄλκιμον ἦτορ </p>
<p>παχνοῦται, ἀέκων δέ τ' ἔβη ἀπὸ μεσσαύλοιο:  </p>
<p>ὣς ἀπὸ Πατρόκλοιο κίε ξανθὸς Μενέλαος. </p>
<p>στῆ δὲ μεταστρεφθεὶς ἐπεὶ ἵκετο ἔθνος ἑταίρων </p>
<p>παπταίνων Αἴαντα μέγαν Τελαμώνιον υἱόν. </p>
<p>τὸν δὲ μάλ' αἶψ' ἐνόησε μάχης ἐπ' ἀριστερὰ πάσης </p>
<p>θαρσύνονθ' ἑτάρους καὶ ἐποτρύνοντα μάχεσθαι:  </p>
<p>θεσπέσιον γάρ σφιν φόβον ἔμβαλε Φοῖβος Ἀπόλλων:  </p>
<p>βῆ δὲ θέειν, εἶθαρ δὲ παριστάμενος ἔπος ηὔδα. </p>
<p>Αἶαν δεῦρο πέπον, περὶ Πατρόκλοιο θανόντος </p>
<p>σπεύσομεν, αἴ κε νέκυν περ Ἀχιλλῆϊ προφέρωμεν </p>
<p>γυμνόν:  ἀτὰρ τά γε τεύχε' ἔχει κορυθαίολος Ἕκτωρ. </p>
<p>ὣς ἔφατ', Αἴαντι δὲ δαΐφρονι θυμὸν ὄρινε:  </p>
<p>βῆ δὲ διὰ προμάχων, ἅμα δὲ ξανθὸς Μενέλαος. </p>
<p>Ἕκτωρ μὲν Πάτροκλον ἐπεὶ κλυτὰ τεύχε' ἀπηύρα, </p>
<p>ἕλχ' ἵν' ἀπ' ὤμοιιν κεφαλὴν τάμοι ὀξέϊ χαλκῷ, </p>
<p>τὸν δὲ νέκυν Τρῳῇσιν ἐρυσσάμενος κυσὶ δοίη. </p>
<p>Αἴας δ' ἐγγύθεν ἦλθε φέρων σάκος ἠΰτε πύργον:  </p>
<p>Ἕκτωρ δ' ἂψ ἐς ὅμιλον ἰὼν ἀνεχάζεθ' ἑταίρων, </p>
<p>ἐς δίφρον δ' ἀνόρουσε:  δίδου δ' ὅ γε τεύχεα καλὰ </p>
<p>Τρωσὶ φέρειν προτὶ ἄστυ, μέγα κλέος ἔμμεναι αὐτῷ. </p>
<p>Αἴας δ' ἀμφὶ Μενοιτιάδῃ σάκος εὐρὺ καλύψας </p>
<p>ἑστήκει ὥς τίς τε λέων περὶ οἷσι τέκεσσιν, </p>
<p>ᾧ ῥά τε νήπι' ἄγοντι συναντήσωνται ἐν ὕλῃ </p>
<p>ἄνδρες ἐπακτῆρες: ὃ δέ τε σθένεϊ βλεμεαίνει, </p>
<p>πᾶν δέ τ' ἐπισκύνιον κάτω ἕλκεται ὄσσε καλύπτων:  </p>
<p>ὣς Αἴας περὶ Πατρόκλῳ ἥρωϊ βεβήκει. </p>
<p>Ἀτρεΐδης δ' ἑτέρωθεν ἀρηΐφιλος Μενέλαος </p>
<p>ἑστήκει, μέγα πένθος ἐνὶ στήθεσσιν ἀέξων. </p>
<p>Γλαῦκος δ' Ἱππολόχοιο πάϊς Λυκίων ἀγὸς ἀνδρῶν </p>
<p>Ἕκτορ' ὑπόδρα ἰδὼν χαλεπῷ ἠνίπαπε μύθῳ:  </p>
<p>Ἕκτορ εἶδος ἄριστε μάχης ἄρα πολλὸν ἐδεύεο. </p>
<p>ἦ σ' αὔτως κλέος ἐσθλὸν ἔχει φύξηλιν ἐόντα. </p>
<p>φράζεο νῦν ὅππως κε πόλιν καὶ ἄστυ σαώσῃς </p>
<p>οἶος σὺν λαοῖς τοὶ Ἰλίῳ ἐγγεγάασιν:  </p>
<p>οὐ γάρ τις Λυκίων γε μαχησόμενος Δαναοῖσιν </p>
<p>εἶσι περὶ πτόλιος, ἐπεὶ οὐκ ἄρα τις χάρις ἦεν </p>
<p>μάρνασθαι δηΐοισιν ἐπ' ἀνδράσι νωλεμὲς αἰεί. </p>
<p>πῶς κε σὺ χείρονα φῶτα σαώσειας μεθ' ὅμιλον </p>
<p>σχέτλι', ἐπεὶ Σαρπηδόν' ἅμα ξεῖνον καὶ ἑταῖρον </p>
<p>κάλλιπες Ἀργείοισιν ἕλωρ καὶ κύρμα γενέσθαι, </p>
<p>ὅς τοι πόλλ' ὄφελος γένετο πτόλεΐ τε καὶ αὐτῷ </p>
<p>ζωὸς ἐών:  νῦν δ' οὔ οἱ ἀλαλκέμεναι κύνας ἔτλης. </p>
<p>τὼ νῦν εἴ τις ἐμοὶ Λυκίων ἐπιπείσεται ἀνδρῶν </p>
<p>οἴκαδ' ἴμεν, Τροίῃ δὲ πεφήσεται αἰπὺς ὄλεθρος. </p>
<p>εἰ γὰρ νῦν Τρώεσσι μένος πολυθαρσὲς ἐνείη </p>
<p>ἄτρομον, οἷόν τ' ἄνδρας ἐσέρχεται οἳ περὶ πάτρης </p>
<p>ἀνδράσι δυσμενέεσσι πόνον καὶ δῆριν ἔθεντο, </p>
<p>αἶψά κε Πάτροκλον ἐρυσαίμεθα Ἴλιον εἴσω. </p>
<p>εἰ δ' οὗτος προτὶ ἄστυ μέγα Πριάμοιο ἄνακτος </p>
<p>ἔλθοι τεθνηὼς καί μιν ἐρυσαίμεθα χάρμης, </p>
<p>αἶψά κεν Ἀργεῖοι Σαρπηδόνος ἔντεα καλὰ </p>
<p>λύσειαν, καί κ' αὐτὸν ἀγοίμεθα Ἴλιον εἴσω:  </p>
<p>τοίου γὰρ θεράπων πέφατ' ἀνέρος, ὃς μέγ' ἄριστος </p>
<p>Ἀργείων παρὰ νηυσὶ καὶ ἀγχέμαχοι θεράποντες. </p>
<p>ἀλλὰ σύ γ' Αἴαντος μεγαλήτορος οὐκ ἐτάλασσας </p>
<p>στήμεναι ἄντα κατ' ὄσσε ἰδὼν δηΐων ἐν ἀϋτῇ, </p>
<p>οὐδ' ἰθὺς μαχέσασθαι, ἐπεὶ σέο φέρτερός ἐστι. </p>
<p>τὸν δ' ἄρ' ὑπόδρα ἰδὼν προσέφη κορυθαίολος Ἕκτωρ:  </p>
<p>Γλαῦκε τί ἢ δὲ σὺ τοῖος ἐὼν ὑπέροπλον ἔειπες; </p>
<p>ὢ πόποι ἦ τ' ἐφάμην σὲ περὶ φρένας ἔμμεναι ἄλλων </p>
<p>τῶν ὅσσοι Λυκίην ἐριβώλακα ναιετάουσι:  </p>
<p>νῦν δέ σευ ὠνοσάμην πάγχυ φρένας οἷον ἔειπες, </p>
<p>ὅς τέ με φῂς Αἴαντα πελώριον οὐχ ὑπομεῖναι. </p>
<p>οὔ τοι ἐγὼν ἔρριγα μάχην οὐδὲ κτύπον ἵππων:  </p>
<p>ἀλλ' αἰεί τε Διὸς κρείσσων νόος αἰγιόχοιο, </p>
<p>ὅς τε καὶ ἄλκιμον ἄνδρα φοβεῖ καὶ ἀφείλετο νίκην </p>
<p>ῥηϊδίως, ὁτὲ δ' αὐτὸς ἐποτρύνει μαχέσασθαι. </p>
<p>ἀλλ' ἄγε δεῦρο πέπον, παρ' ἔμ' ἵστασο καὶ ἴδε ἔργον, </p>
<p>ἠὲ πανημέριος κακὸς ἔσσομαι, ὡς ἀγορεύεις, </p>
<p>ἦ τινα καὶ Δαναῶν ἀλκῆς μάλα περ μεμαῶτα </p>
<p>σχήσω ἀμυνέμεναι περὶ Πατρόκλοιο θανόντος. </p>
<p>ὣς εἰπὼν Τρώεσσιν ἐκέκλετο μακρὸν ἀΰσας: </p>
<p>Τρῶες καὶ Λύκιοι καὶ Δάρδανοι ἀγχιμαχηταί, </p>
<p>ἀνέρες ἔστε φίλοι, μνήσασθε δὲ θούριδος ἀλκῆς, </p>
<p>ὄφρ' ἂν ἐγὼν Ἀχιλῆος ἀμύμονος ἔντεα δύω </p>
<p>καλά, τὰ Πατρόκλοιο βίην ἐνάριξα κατακτάς. </p>
<p>ὣς ἄρα φωνήσας ἀπέβη κορυθαίολος Ἕκτωρ </p>
<p>δηΐου ἐκ πολέμοιο:  θέων δ' ἐκίχανεν ἑταίρους </p>
<p>ὦκα μάλ' οὔ πω τῆλε ποσὶ κραιπνοῖσι μετασπών, </p>
<p>οἳ προτὶ ἄστυ φέρον κλυτὰ τεύχεα Πηλεΐωνος. </p>
<p>στὰς δ' ἀπάνευθε μάχης πολυδακρύου ἔντε' ἄμειβεν:  </p>
<p>ἤτοι ὃ μὲν τὰ ἃ δῶκε φέρειν προτὶ Ἴλιον ἱρὴν </p>
<p>Τρωσὶ φιλοπτολέμοισιν, ὃ δ' ἄμβροτα τεύχεα δῦνε </p>
<p>Πηλεΐδεω Ἀχιλῆος ἅ οἱ θεοὶ Οὐρανίωνες </p>
<p>πατρὶ φίλῳ ἔπορον:  ὃ δ' ἄρα ᾧ παιδὶ ὄπασσε </p>
<p>γηράς: ἀλλ' οὐχ υἱὸς ἐν ἔντεσι πατρὸς ἐγήρα. </p>
<p>τὸν δ' ὡς οὖν ἀπάνευθεν ἴδεν νεφεληγερέτα Ζεὺς </p>
<p>τεύχεσι Πηλεΐδαο κορυσσόμενον θείοιο, </p>
<p>κινήσας ῥα κάρη προτὶ ὃν μυθήσατο θυμόν:  </p>
<p>ἆ δείλ' οὐδέ τί τοι θάνατος καταθύμιός ἐστιν </p>
<p>ὃς δή τοι σχεδὸν εἶσι:  σὺ δ' ἄμβροτα τεύχεα δύνεις </p>
<p>ἀνδρὸς ἀριστῆος, τόν τε τρομέουσι καὶ ἄλλοι:  </p>
<p>τοῦ δὴ ἑταῖρον ἔπεφνες ἐνηέα τε κρατερόν τε, </p>
<p>τεύχεα δ' οὐ κατὰ κόσμον ἀπὸ κρατός τε καὶ ὤμων </p>
<p>εἵλευ:  ἀτάρ τοι νῦν γε μέγα κράτος ἐγγυαλίξω, </p>
<p>τῶν ποινὴν ὅ τοι οὔ τι μάχης ἐκνοστήσαντι </p>
<p>δέξεται Ἀνδρομάχη κλυτὰ τεύχεα Πηλεΐωνος. </p>
<p>ἦ καὶ κυανέῃσιν ἐπ' ὀφρύσι νεῦσε Κρονίων. </p>
<p>Ἕκτορι δ' ἥρμοσε τεύχε' ἐπὶ χροΐ, δῦ δέ μιν Ἄρης </p>
<p>δεινὸς ἐνυάλιος, πλῆσθεν δ' ἄρα οἱ μέλε' ἐντὸς </p>
<p>ἀλκῆς καὶ σθένεος: μετὰ δὲ κλειτοὺς ἐπικούρους </p>
<p>βῆ ῥα μέγα ἰάχων:  ἰνδάλλετο δέ σφισι πᾶσι </p>
<p>τεύχεσι λαμπόμενος μεγαθύμου Πηλεΐωνος. </p>
<p>ὄτρυνεν δὲ ἕκαστον ἐποιχόμενος ἐπέεσσι </p>
<p>Μέσθλην τε Γλαῦκόν τε Μέδοντά τε Θερσίλοχόν τε </p>
<p>Ἀστεροπαῖόν τε Δεισήνορά θ' Ἱππόθοόν τε </p>
<p>Φόρκυν τε Χρομίον τε καὶ Ἔννομον οἰωνιστήν:  </p>
<p>τοὺς ὅ γ' ἐποτρύνων ἔπεα πτερόεντα προσηύδα:  </p>
<p>κέκλυτε μυρία φῦλα περικτιόνων ἐπικούρων:  </p>
<p>οὐ γὰρ ἐγὼ πληθὺν διζήμενος οὐδὲ χατίζων </p>
<p>ἐνθάδ' ἀφ' ὑμετέρων πολίων ἤγειρα ἕκαστον, </p>
<p>ἀλλ' ἵνα μοι Τρώων ἀλόχους καὶ νήπια τέκνα </p>
<p>προφρονέως ῥύοισθε φιλοπτολέμων ὑπ' Ἀχαιῶν. </p>
<p>τὰ φρονέων δώροισι κατατρύχω καὶ ἐδωδῇ </p>
<p>λαούς, ὑμέτερον δὲ ἑκάστου θυμὸν ἀέξω. </p>
<p>τώ τις νῦν ἰθὺς τετραμμένος ἢ ἀπολέσθω </p>
<p>ἠὲ σαωθήτω:  ἣ γὰρ πολέμου ὀαριστύς. </p>
<p>ὃς δέ κε Πάτροκλον καὶ τεθνηῶτά περ ἔμπης </p>
<p>Τρῶας ἐς ἱπποδάμους ἐρύσῃ, εἴξῃ δέ οἱ Αἴας, </p>
<p>ἥμισυ τῷ ἐνάρων ἀποδάσσομαι, ἥμισυ δ' αὐτὸς </p>
<p>ἕξω ἐγώ:  τὸ δέ οἱ κλέος ἔσσεται ὅσσον ἐμοί περ. </p>
<p>ὣς ἔφαθ', οἳ δ' ἰθὺς Δαναῶν βρίσαντες ἔβησαν </p>
<p>δούρατ' ἀνασχόμενοι:  μάλα δέ σφισιν ἔλπετο θυμὸς </p>
<p>νεκρὸν ὑπ' Αἴαντος ἐρύειν Τελαμωνιάδαο </p>
<p>νήπιοι:  ἦ τε πολέσσιν ἐπ' αὐτῷ θυμὸν ἀπηύρα. </p>
<p>καὶ τότ' ἄρ' Αἴας εἶπε βοὴν ἀγαθὸν Μενέλαον:  </p>
<p>ὦ πέπον ὦ Μενέλαε διοτρεφὲς οὐκέτι νῶϊ </p>
<p>ἔλπομαι αὐτώ περ νοστησέμεν ἐκ πολέμοιο. </p>
<p>οὔ τι τόσον νέκυος περιδείδια Πατρόκλοιο, </p>
<p>ὅς κε τάχα Τρώων κορέει κύνας ἠδ' οἰωνούς, </p>
<p>ὅσσον ἐμῇ κεφαλῇ περιδείδια μή τι πάθῃσι, </p>
<p>καὶ σῇ, ἐπεὶ πολέμοιο νέφος περὶ πάντα καλύπτει </p>
<p>Ἕκτωρ, ἡμῖν δ' αὖτ' ἀναφαίνεται αἰπὺς ὄλεθρος. </p>
<p>ἀλλ' ἄγ' ἀριστῆας Δαναῶν κάλει, ἤν τις ἀκούσῃ. </p>
<p>ὣς ἔφατ', οὐδ' ἀπίθησε βοὴν ἀγαθὸς Μενέλαος, </p>
<p>ἤϋσεν δὲ διαπρύσιον Δαναοῖσι γεγωνώς: </p>
<p>ὦ φίλοι Ἀργείων ἡγήτορες ἠδὲ μέδοντες </p>
<p>οἵ τε παρ' Ἀτρεΐδῃς Ἀγαμέμνονι καὶ Μενελάῳ </p>
<p>δήμια πίνουσιν καὶ σημαίνουσιν ἕκαστος </p>
<p>λαοῖς: ἐκ δὲ Διὸς τιμὴ καὶ κῦδος ὀπηδεῖ. </p>
<p>ἀργαλέον δέ μοί ἐστι διασκοπιᾶσθαι ἕκαστον </p>
<p>ἡγεμόνων:  τόσση γὰρ ἔρις πολέμοιο δέδηεν:  </p>
<p>ἀλλά τις αὐτὸς ἴτω, νεμεσιζέσθω δ' ἐνὶ θυμῷ </p>
<p>Πάτροκλον Τρῳῇσι κυσὶν μέλπηθρα γενέσθαι. </p>
<p>ὣς ἔφατ', ὀξὺ δ' ἄκουσεν Ὀϊλῆος ταχὺς Αἴας: </p>
<p>πρῶτος δ' ἀντίος ἦλθε θέων ἀνὰ δηϊοτῆτα, </p>
<p>τὸν δὲ μετ' Ἰδομενεὺς καὶ ὀπάων Ἰδομενῆος </p>
<p>Μηριόνης ἀτάλαντος Ἐνυαλίῳ ἀνδρειφόντῃ. </p>
<p>τῶν δ' ἄλλων τίς κεν ᾗσι φρεσὶν οὐνόματ' εἴποι, </p>
<p>ὅσσοι δὴ μετόπισθε μάχην ἤγειραν Ἀχαιῶν; </p>
<p>Τρῶες δὲ προὔτυψαν ἀολλέες: ἦρχε δ' ἄρ' Ἕκτωρ. </p>
<p>ὡς δ' ὅτ' ἐπὶ προχοῇσι διιπετέος ποταμοῖο </p>
<p>βέβρυχεν μέγα κῦμα ποτὶ ῥόον, ἀμφὶ δέ τ' ἄκραι </p>
<p>ἠϊόνες βοόωσιν ἐρευγομένης ἁλὸς ἔξω, </p>
<p>τόσσῃ ἄρα Τρῶες ἰαχῇ ἴσαν. αὐτὰρ Ἀχαιοὶ </p>
<p>ἕστασαν ἀμφὶ Μενοιτιάδῃ ἕνα θυμὸν ἔχοντες </p>
<p>φραχθέντες σάκεσιν χαλκήρεσιν:  ἀμφὶ δ' ἄρά σφι </p>
<p>λαμπρῇσιν κορύθεσσι Κρονίων ἠέρα πολλὴν </p>
<p>χεῦ', ἐπεὶ οὐδὲ Μενοιτιάδην ἔχθαιρε πάρος γε, </p>
<p>ὄφρα ζωὸς ἐὼν θεράπων ἦν Αἰακίδαο:  </p>
<p>μίσησεν δ' ἄρα μιν δηΐων κυσὶ κύρμα γενέσθαι </p>
<p>Τρῳῇσιν:  τὼ καί οἱ ἀμυνέμεν ὦρσεν ἑταίρους. </p>
<p>ὦσαν δὲ πρότεροι Τρῶες ἑλίκωπας Ἀχαιούς: </p>
<p>νεκρὸν δὲ προλιπόντες ὑπέτρεσαν, οὐδέ τιν' αὐτῶν </p>
<p>Τρῶες ὑπέρθυμοι ἕλον ἔγχεσιν ἱέμενοί περ, </p>
<p>ἀλλὰ νέκυν ἐρύοντο:  μίνυνθα δὲ καὶ τοῦ Ἀχαιοὶ </p>
<p>μέλλον ἀπέσσεσθαι:  μάλα γάρ σφεας ὦκ' ἐλέλιξεν </p>
<p>Αἴας, ὃς περὶ μὲν εἶδος, περὶ δ' ἔργα τέτυκτο </p>
<p>τῶν ἄλλων Δαναῶν μετ' ἀμύμονα Πηλεΐωνα. </p>
<p>ἴθυσεν δὲ διὰ προμάχων συῒ εἴκελος ἀλκὴν </p>
<p>καπρίῳ, ὅς τ' ἐν ὄρεσσι κύνας θαλερούς τ' αἰζηοὺς </p>
<p>ῥηϊδίως ἐκέδασσεν, ἑλιξάμενος διὰ βήσσας: </p>
<p>ὣς υἱὸς Τελαμῶνος ἀγαυοῦ φαίδιμος Αἴας </p>
<p>ῥεῖα μετεισάμενος Τρώων ἐκέδασσε φάλαγγας </p>
<p>οἳ περὶ Πατρόκλῳ βέβασαν, φρόνεον δὲ μάλιστα </p>
<p>ἄστυ πότι σφέτερον ἐρύειν καὶ κῦδος ἀρέσθαι. </p>
<p>ἤτοι τὸν Λήθοιο Πελασγοῦ φαίδιμος υἱὸς </p>
<p>Ἱππόθοος ποδὸς ἕλκε κατὰ κρατερὴν ὑσμίνην </p>
<p>δησάμενος τελαμῶνι παρὰ σφυρὸν ἀμφὶ τένοντας </p>
<p>Ἕκτορι καὶ Τρώεσσι χαριζόμενος: τάχα δ' αὐτῷ </p>
<p>ἦλθε κακόν, τό οἱ οὔ τις ἐρύκακεν ἱεμένων περ. </p>
<p>τὸν δ' υἱὸς Τελαμῶνος ἐπαΐξας δι' ὁμίλου </p>
<p>πλῆξ' αὐτοσχεδίην κυνέης διὰ χαλκοπαρῄου:  </p>
<p>ἤρικε δ' ἱπποδάσεια κόρυς περὶ δουρὸς ἀκωκῇ </p>
<p>πληγεῖσ' ἔγχεΐ τε μεγάλῳ καὶ χειρὶ παχείῃ, </p>
<p>ἐγκέφαλος δὲ παρ' αὐλὸν ἀνέδραμεν ἐξ ὠτειλῆς </p>
<p>αἱματόεις: τοῦ δ' αὖθι λύθη μένος, ἐκ δ' ἄρα χειρῶν </p>
<p>Πατρόκλοιο πόδα μεγαλήτορος ἧκε χαμᾶζε </p>
<p>κεῖσθαι:  ὃ δ' ἄγχ' αὐτοῖο πέσε πρηνὴς ἐπὶ νεκρῷ </p>
<p>τῆλ' ἀπὸ Λαρίσης ἐριβώλακος, οὐδὲ τοκεῦσι </p>
<p>θρέπτρα φίλοις ἀπέδωκε, μινυνθάδιος δέ οἱ αἰὼν </p>
<p>ἔπλεθ' ὑπ' Αἴαντος μεγαθύμου δουρὶ δαμέντι. </p>
<p>Ἕκτωρ δ' αὖτ' Αἴαντος ἀκόντισε δουρὶ φαεινῷ:  </p>
<p>ἀλλ' ὃ μὲν ἄντα ἰδὼν ἠλεύατο χάλκεον ἔγχος </p>
<p>τυτθόν:  ὃ δὲ Σχεδίον μεγαθύμου Ἰφίτου υἱὸν </p>
<p>Φωκήων ὄχ' ἄριστον, ὃς ἐν κλειτῷ Πανοπῆϊ </p>
<p>οἰκία ναιετάασκε πολέσσ' ἄνδρεσσιν ἀνάσσων, </p>
<p>τὸν βάλ' ὑπὸ κληῗδα μέσην:  διὰ δ' ἀμπερὲς ἄκρη </p>
<p>αἰχμὴ χαλκείη παρὰ νείατον ὦμον ἀνέσχε:  </p>
<p>δούπησεν δὲ πεσών, ἀράβησε δὲ τεύχε' ἐπ' αὐτῷ. </p>
<p>Αἴας δ' αὖ Φόρκυνα δαΐφρονα Φαίνοπος υἱὸν </p>
<p>Ἱπποθόῳ περιβάντα μέσην κατὰ γαστέρα τύψε:  </p>
<p>ῥῆξε δὲ θώρηκος γύαλον, διὰ δ' ἔντερα χαλκὸς </p>
<p>ἤφυσ':  ὃ δ' ἐν κονίῃσι πεσὼν ἕλε γαῖαν ἀγοστῷ. </p>
<p>χώρησαν δ' ὑπό τε πρόμαχοι καὶ φαίδιμος Ἕκτωρ:  </p>
<p>Ἀργεῖοι δὲ μέγα ἴαχον, ἐρύσαντο δὲ νεκροὺς </p>
<p>Φόρκυν θ' Ἱππόθοόν τε, λύοντο δὲ τεύχε' ἀπ' ὤμων. </p>
<p>ἔνθά κεν αὖτε Τρῶες ἀρηϊφίλων ὑπ' Ἀχαιῶν </p>
<p>Ἴλιον εἰσανέβησαν ἀναλκείῃσι δαμέντες, </p>
<p>Ἀργεῖοι δέ κε κῦδος ἕλον καὶ ὑπὲρ Διὸς αἶσαν </p>
<p>κάρτεϊ καὶ σθένεϊ σφετέρῳ:  ἀλλ' αὐτὸς Ἀπόλλων </p>
<p>Αἰνείαν ὄτρυνε δέμας Περίφαντι ἐοικὼς </p>
<p>κήρυκι Ἠπυτίδῃ, ὅς οἱ παρὰ πατρὶ γέροντι </p>
<p>κηρύσσων γήρασκε φίλα φρεσὶ μήδεα εἰδώς: </p>
<p>τῷ μιν ἐεισάμενος προσέφη Διὸς υἱὸς Ἀπόλλων:  </p>
<p>Αἰνεία πῶς ἂν καὶ ὑπὲρ θεὸν εἰρύσσαισθε </p>
<p>Ἴλιον αἰπεινήν; ὡς δὴ ἴδον ἀνέρας ἄλλους </p>
<p>κάρτεΐ τε σθένεΐ τε πεποιθότας ἠνορέῃ τε </p>
<p>πλήθεΐ τε σφετέρῳ καὶ ὑπερδέα δῆμον ἔχοντας: </p>
<p>ἡμῖν δὲ Ζεὺς μὲν πολὺ βούλεται ἢ Δαναοῖσι </p>
<p>νίκην:  ἀλλ' αὐτοὶ τρεῖτ' ἄσπετον οὐδὲ μάχεσθε. </p>
<p>ὣς ἔφατ', Αἰνείας δ' ἑκατηβόλον Ἀπόλλωνα </p>
<p>ἔγνω ἐς ἄντα ἰδών, μέγα δ' Ἕκτορα εἶπε βοήσας: </p>
<p>Ἕκτόρ τ' ἠδ' ἄλλοι Τρώων ἀγοὶ ἠδ' ἐπικούρων </p>
<p>αἰδὼς μὲν νῦν ἥδε γ' ἀρηϊφίλων ὑπ' Ἀχαιῶν </p>
<p>Ἴλιον εἰσαναβῆναι ἀναλκείῃσι δαμέντας. </p>
<p>ἀλλ' ἔτι γάρ τίς φησι θεῶν ἐμοὶ ἄγχι παραστὰς </p>
<p>Ζῆν' ὕπατον μήστωρα μάχης ἐπιτάρροθον εἶναι:  </p>
<p>τώ ῥ' ἰθὺς Δαναῶν ἴομεν, μηδ' οἵ γε ἕκηλοι </p>
<p>Πάτροκλον νηυσὶν πελασαίατο τεθνηῶτα. </p>
<p>ὣς φάτο, καί ῥα πολὺ προμάχων ἐξάλμενος ἔστη:  </p>
<p>οἳ δ' ἐλελίχθησαν καὶ ἐναντίοι ἔσταν Ἀχαιῶν. </p>
<p>ἔνθ' αὖτ' Αἰνείας Λειώκριτον οὔτασε δουρὶ </p>
<p>υἱὸν Ἀρίσβαντος Λυκομήδεος ἐσθλὸν ἑταῖρον. </p>
<p>τὸν δὲ πεσόντ' ἐλέησεν ἀρηΐφιλος Λυκομήδης, </p>
<p>στῆ δὲ μάλ' ἐγγὺς ἰών, καὶ ἀκόντισε δουρὶ φαεινῷ, </p>
<p>καὶ βάλεν Ἱππασίδην Ἀπισάονα ποιμένα λαῶν </p>
<p>ἧπαρ ὑπὸ πραπίδων, εἶθαρ δ' ὑπὸ γούνατ' ἔλυσεν, </p>
<p>ὅς ῥ' ἐκ Παιονίης ἐριβώλακος εἰληλούθει, </p>
<p>καὶ δὲ μετ' Ἀστεροπαῖον ἀριστεύεσκε μάχεσθαι. </p>
<p>τὸν δὲ πεσόντ' ἐλέησεν ἀρήϊος Ἀστεροπαῖος, </p>
<p>ἴθυσεν δὲ καὶ ὃ πρόφρων Δαναοῖσι μάχεσθαι:  </p>
<p>ἀλλ' οὔ πως ἔτι εἶχε:  σάκεσσι γὰρ ἔρχατο πάντῃ </p>
<p>ἑσταότες περὶ Πατρόκλῳ, πρὸ δὲ δούρατ' ἔχοντο. </p>
<p>Αἴας γὰρ μάλα πάντας ἐπῴχετο πολλὰ κελεύων:  </p>
<p>οὔτέ τιν' ἐξοπίσω νεκροῦ χάζεσθαι ἀνώγει </p>
<p>οὔτέ τινα προμάχεσθαι Ἀχαιῶν ἔξοχον ἄλλων, </p>
<p>ἀλλὰ μάλ' ἀμφ' αὐτῷ βεβάμεν, σχεδόθεν δὲ μάχεσθαι. </p>
<p>ὣς Αἴας ἐπέτελλε πελώριος, αἵματι δὲ χθὼν </p>
<p>δεύετο πορφυρέῳ, τοὶ δ' ἀγχιστῖνοι ἔπιπτον </p>
<p>νεκροὶ ὁμοῦ Τρώων καὶ ὑπερμενέων ἐπικούρων </p>
<p>καὶ Δαναῶν:  οὐδ' οἳ γὰρ ἀναιμωτί γε μάχοντο, </p>
<p>παυρότεροι δὲ πολὺ φθίνυθον:  μέμνηντο γὰρ αἰεὶ </p>
<p>ἀλλήλοις ἀν' ὅμιλον ἀλεξέμεναι φόνον αἰπύν. </p>
<p>ὣς οἳ μὲν μάρναντο δέμας πυρός, οὐδέ κε φαίης </p>
<p>οὔτέ ποτ' ἠέλιον σῶν ἔμμεναι οὔτε σελήνην:  </p>
<p>ἠέρι γὰρ κατέχοντο μάχης ἐπί θ' ὅσσον ἄριστοι </p>
<p>ἕστασαν ἀμφὶ Μενοιτιάδῃ κατατεθνηῶτι. </p>
<p>οἳ δ' ἄλλοι Τρῶες καὶ ἐϋκνήμιδες Ἀχαιοὶ </p>
<p>εὔκηλοι πολέμιζον ὑπ' αἰθέρι, πέπτατο δ' αὐγὴ </p>
<p>ἠελίου ὀξεῖα, νέφος δ' οὐ φαίνετο πάσης </p>
<p>γαίης οὐδ' ὀρέων:  μεταπαυόμενοι δὲ μάχοντο </p>
<p>ἀλλήλων ἀλεείνοντες βέλεα στονόεντα </p>
<p>πολλὸν ἀφεσταότες. τοὶ δ' ἐν μέσῳ ἄλγε' ἔπασχον </p>
<p>ἠέρι καὶ πολέμῳ, τείροντο δὲ νηλέϊ χαλκῷ </p>
<p>ὅσσοι ἄριστοι ἔσαν:  δύο δ' οὔ πω φῶτε πεπύσθην </p>
<p>ἀνέρε κυδαλίμω Θρασυμήδης Ἀντίλοχός τε </p>
<p>Πατρόκλοιο θανόντος ἀμύμονος, ἀλλ' ἔτ' ἔφαντο </p>
<p>ζωὸν ἐνὶ πρώτῳ ὁμάδῳ Τρώεσσι μάχεσθαι. </p>
<p>τὼ δ' ἐπιοσσομένω θάνατον καὶ φύζαν ἑταίρων </p>
<p>νόσφιν ἐμαρνάσθην, ἐπεὶ ὣς ἐπετέλλετο Νέστωρ </p>
<p>ὀτρύνων πόλεμον δὲ μελαινάων ἀπὸ νηῶν. </p>
<p>τοῖς δὲ πανημερίοις ἔριδος μέγα νεῖκος ὀρώρει </p>
<p>ἀργαλέης: καμάτῳ δὲ καὶ ἱδρῷ νωλεμὲς αἰεὶ </p>
<p>γούνατά τε κνῆμαί τε πόδες θ' ὑπένερθεν ἑκάστου </p>
<p>χεῖρές τ' ὀφθαλμοί τε παλάσσετο μαρναμένοιιν </p>
<p>ἀμφ' ἀγαθὸν θεράποντα ποδώκεος Αἰακίδαο. </p>
<p>ὡς δ' ὅτ' ἀνὴρ ταύροιο βοὸς μεγάλοιο βοείην </p>
<p>λαοῖσιν δώῃ τανύειν μεθύουσαν ἀλοιφῇ:  </p>
<p>δεξάμενοι δ' ἄρα τοί γε διαστάντες τανύουσι </p>
<p>κυκλόσ', ἄφαρ δέ τε ἰκμὰς ἔβη, δύνει δέ τ' ἀλοιφὴ </p>
<p>πολλῶν ἑλκόντων, τάνυται δέ τε πᾶσα διὰ πρό:  </p>
<p>ὣς οἵ γ' ἔνθα καὶ ἔνθα νέκυν ὀλίγῃ ἐνὶ χώρῃ </p>
<p>εἵλκεον ἀμφότεροι:  μάλα δέ σφισιν ἔλπετο θυμὸς </p>
<p>Τρωσὶν μὲν ἐρύειν προτὶ Ἴλιον, αὐτὰρ Ἀχαιοῖς </p>
<p>νῆας ἔπι γλαφυράς: περὶ δ' αὐτοῦ μῶλος ὀρώρει </p>
<p>ἄγριος: οὐδέ κ' Ἄρης λαοσσόος οὐδέ κ' Ἀθήνη </p>
<p>τόν γε ἰδοῦσ' ὀνόσαιτ', οὐδ' εἰ μάλα μιν χόλος ἵκοι:  </p>
<p>τοῖον Ζεὺς ἐπὶ Πατρόκλῳ ἀνδρῶν τε καὶ ἵππων </p>
<p>ἤματι τῷ ἐτάνυσσε κακὸν πόνον:  οὐδ' ἄρα πώ τι </p>
<p>ᾔδεε Πάτροκλον τεθνηότα δῖος Ἀχιλλεύς: </p>
<p>πολλὸν γὰρ ῥ' ἀπάνευθε νεῶν μάρναντο θοάων </p>
<p>τείχει ὕπο Τρώων:  τό μιν οὔ ποτε ἔλπετο θυμῷ </p>
<p>τεθνάμεν, ἀλλὰ ζωὸν ἐνιχριμφθέντα πύλῃσιν </p>
<p>ἂψ ἀπονοστήσειν, ἐπεὶ οὐδὲ τὸ ἔλπετο πάμπαν </p>
<p>ἐκπέρσειν πτολίεθρον ἄνευ ἕθεν, οὐδὲ σὺν αὐτῷ:  </p>
<p>πολλάκι γὰρ τό γε μητρὸς ἐπεύθετο νόσφιν ἀκούων, </p>
<p>ἥ οἱ ἀπαγγέλλεσκε Διὸς μεγάλοιο νόημα. </p>
<p>δὴ τότε γ' οὔ οἱ ἔειπε κακὸν τόσον ὅσσον ἐτύχθη </p>
<p>μήτηρ, ὅττί ῥά οἱ πολὺ φίλτατος ὤλεθ' ἑταῖρος. </p>
<p>οἳ δ' αἰεὶ περὶ νεκρὸν ἀκαχμένα δούρατ' ἔχοντες </p>
<p>νωλεμὲς ἐγχρίμπτοντο καὶ ἀλλήλους ἐνάριζον:  </p>
<p>ὧδε δέ τις εἴπεσκεν Ἀχαιῶν χαλκοχιτώνων:  </p>
<p>ὦ φίλοι οὐ μὰν ἧμιν ἐϋκλεὲς ἀπονέεσθαι </p>
<p>νῆας ἔπι γλαφυράς, ἀλλ' αὐτοῦ γαῖα μέλαινα </p>
<p>πᾶσι χάνοι:  τό κεν ἧμιν ἄφαρ πολὺ κέρδιον εἴη </p>
<p>εἰ τοῦτον Τρώεσσι μεθήσομεν ἱπποδάμοισιν </p>
<p>ἄστυ πότι σφέτερον ἐρύσαι καὶ κῦδος ἀρέσθαι. </p>
<p>ὣς δέ τις αὖ Τρώων μεγαθύμων αὐδήσασκεν:  </p>
<p>ὦ φίλοι, εἰ καὶ μοῖρα παρ' ἀνέρι τῷδε δαμῆναι </p>
<p>πάντας ὁμῶς, μή πώ τις ἐρωείτω πολέμοιο. </p>
<p>ὣς ἄρα τις εἴπεσκε, μένος δ' ὄρσασκεν ἑκάστου. </p>
<p>ὣς οἳ μὲν μάρναντο, σιδήρειος δ' ὀρυμαγδὸς </p>
<p>χάλκεον οὐρανὸν ἷκε δι' αἰθέρος ἀτρυγέτοιο:  </p>
<p>ἵπποι δ' Αἰακίδαο μάχης ἀπάνευθεν ἐόντες </p>
<p>κλαῖον, ἐπεὶ δὴ πρῶτα πυθέσθην ἡνιόχοιο </p>
<p>ἐν κονίῃσι πεσόντος ὑφ' Ἕκτορος ἀνδροφόνοιο. </p>
<p>ἦ μὰν Αὐτομέδων Διώρεος ἄλκιμος υἱὸς </p>
<p>πολλὰ μὲν ἂρ μάστιγι θοῇ ἐπεμαίετο θείνων, </p>
<p>πολλὰ δὲ μειλιχίοισι προσηύδα, πολλὰ δ' ἀρειῇ:  </p>
<p>τὼ δ' οὔτ' ἂψ ἐπὶ νῆας ἐπὶ πλατὺν Ἑλλήσποντον </p>
<p>ἠθελέτην ἰέναι οὔτ' ἐς πόλεμον μετ' Ἀχαιούς, </p>
<p>ἀλλ' ὥς τε στήλη μένει ἔμπεδον, ἥ τ' ἐπὶ τύμβῳ </p>
<p>ἀνέρος ἑστήκῃ τεθνηότος ἠὲ γυναικός, </p>
<p>ὣς μένον ἀσφαλέως περικαλλέα δίφρον ἔχοντες </p>
<p>οὔδει ἐνισκίμψαντε καρήατα:  δάκρυα δέ σφι </p>
<p>θερμὰ κατὰ βλεφάρων χαμάδις ῥέε μυρομένοισιν </p>
<p>ἡνιόχοιο πόθῳ:  θαλερὴ δ' ἐμιαίνετο χαίτη </p>
<p>ζεύγλης ἐξεριποῦσα παρὰ ζυγὸν ἀμφοτέρωθεν. </p>
<p>μυρομένω δ' ἄρα τώ γε ἰδὼν ἐλέησε Κρονίων, </p>
<p>κινήσας δὲ κάρη προτὶ ὃν μυθήσατο θυμόν:  </p>
<p>ἆ δειλώ, τί σφῶϊ δόμεν Πηλῆϊ ἄνακτι </p>
<p>θνητῷ, ὑμεῖς δ' ἐστὸν ἀγήρω τ' ἀθανάτω τε; </p>
<p>ἦ ἵνα δυστήνοισι μετ' ἀνδράσιν ἄλγε' ἔχητον; </p>
<p>οὐ μὲν γάρ τί πού ἐστιν ὀϊζυρώτερον ἀνδρὸς </p>
<p>πάντων, ὅσσά τε γαῖαν ἔπι πνείει τε καὶ ἕρπει. </p>
<p>ἀλλ' οὐ μὰν ὑμῖν γε καὶ ἅρμασι δαιδαλέοισιν </p>
<p>Ἕκτωρ Πριαμίδης ἐποχήσεται:  οὐ γὰρ ἐάσω. </p>
<p>ἦ οὐχ ἅλις ὡς καὶ τεύχε' ἔχει καὶ ἐπεύχεται αὔτως; </p>
<p>σφῶϊν δ' ἐν γούνεσσι βαλῶ μένος ἠδ' ἐνὶ θυμῷ, </p>
<p>ὄφρα καὶ Αὐτομέδοντα σαώσετον ἐκ πολέμοιο </p>
<p>νῆας ἔπι γλαφυράς: ἔτι γάρ σφισι κῦδος ὀρέξω </p>
<p>κτείνειν, εἰς ὅ κε νῆας ἐϋσσέλμους ἀφίκωνται </p>
<p>δύῃ τ' ἠέλιος καὶ ἐπὶ κνέφας ἱερὸν ἔλθῃ:  </p>
<p>ὣς εἰπὼν ἵπποισιν ἐνέπνευσεν μένος ἠΰ. </p>
<p>τὼ δ' ἀπὸ χαιτάων κονίην οὖδας δὲ βαλόντε </p>
<p>ῥίμφα φέρον θοὸν ἅρμα μετὰ Τρῶας καὶ Ἀχαιούς. </p>
<p>τοῖσι δ' ἐπ' Αὐτομέδων μάχετ' ἀχνύμενός περ ἑταίρου </p>
<p>ἵπποις ἀΐσσων ὥς τ' αἰγυπιὸς μετὰ χῆνας: </p>
<p>ῥέα μὲν γὰρ φεύγεσκεν ὑπ' ἐκ Τρώων ὀρυμαγδοῦ, </p>
<p>ῥεῖα δ' ἐπαΐξασκε πολὺν καθ' ὅμιλον ὀπάζων. </p>
<p>ἀλλ' οὐχ ᾕρει φῶτας ὅτε σεύαιτο διώκειν:  </p>
<p>οὐ γάρ πως ἦν οἶον ἐόνθ' ἱερῷ ἐνὶ δίφρῳ </p>
<p>ἔγχει ἐφορμᾶσθαι καὶ ἐπίσχειν ὠκέας ἵππους. </p>
<p>ὀψὲ δὲ δή μιν ἑταῖρος ἀνὴρ ἴδεν ὀφθαλμοῖσιν </p>
<p>Ἀλκιμέδων υἱὸς Λαέρκεος Αἱμονίδαο:  </p>
<p>στῆ δ' ὄπιθεν δίφροιο καὶ Αὐτομέδοντα προσηύδα:  </p>
<p>Αὐτόμεδον, τίς τοί νυ θεῶν νηκερδέα βουλὴν </p>
<p>ἐν στήθεσσιν ἔθηκε, καὶ ἐξέλετο φρένας ἐσθλάς; </p>
<p>οἷον πρὸς Τρῶας μάχεαι πρώτῳ ἐν ὁμίλῳ </p>
<p>μοῦνος: ἀτάρ τοι ἑταῖρος ἀπέκτατο, τεύχεα δ' Ἕκτωρ </p>
<p>αὐτὸς ἔχων ὤμοισιν ἀγάλλεται Αἰακίδαο. </p>
<p>τὸν δ' αὖτ' Αὐτομέδων προσέφη Διώρεος υἱός: </p>
<p>Ἀλκίμεδον τίς γάρ τοι Ἀχαιῶν ἄλλος ὁμοῖος </p>
<p>ἵππων ἀθανάτων ἐχέμεν δμῆσίν τε μένος τε, </p>
<p>εἰ μὴ Πάτροκλος θεόφιν μήστωρ ἀτάλαντος </p>
<p>ζωὸς ἐών; νῦν αὖ θάνατος καὶ μοῖρα κιχάνει. </p>
<p>ἀλλὰ σὺ μὲν μάστιγα καὶ ἡνία σιγαλόεντα </p>
<p>δέξαι, ἐγὼ δ' ἵππων ἀποβήσομαι, ὄφρα μάχωμαι. </p>
<p>ὣς ἔφατ', Ἀλκιμέδων δὲ βοηθόον ἅρμ' ἐπορούσας </p>
<p>καρπαλίμως μάστιγα καὶ ἡνία λάζετο χερσίν, </p>
<p>Αὐτομέδων δ' ἀπόρουσε:  νόησε δὲ φαίδιμος Ἕκτωρ, </p>
<p>αὐτίκα δ' Αἰνείαν προσεφώνεεν ἐγγὺς ἐόντα:  </p>
<p>Αἰνεία Τρώων βουληφόρε χαλκοχιτώνων </p>
<p>ἵππω τώδ' ἐνόησα ποδώκεος Αἰακίδαο </p>
<p>ἐς πόλεμον προφανέντε σὺν ἡνιόχοισι κακοῖσι:  </p>
<p>τώ κεν ἐελποίμην αἱρησέμεν, εἰ σύ γε θυμῷ </p>
<p>σῷ ἐθέλεις, ἐπεὶ οὐκ ἂν ἐφορμηθέντε γε νῶϊ </p>
<p>τλαῖεν ἐναντίβιον στάντες μαχέσασθαι Ἄρηϊ. </p>
<p>ὣς ἔφατ', οὐδ' ἀπίθησεν ἐῢς πάϊς Ἀγχίσαο. </p>
<p>τὼ δ' ἰθὺς βήτην βοέῃς εἰλυμένω ὤμους </p>
<p>αὔῃσι στερεῇσι:  πολὺς δ' ἐπελήλατο χαλκός. </p>
<p>τοῖσι δ' ἅμα Χρομίος τε καὶ Ἄρητος θεοειδὴς </p>
<p>ἤϊσαν ἀμφότεροι:  μάλα δέ σφισιν ἔλπετο θυμὸς </p>
<p>αὐτώ τε κτενέειν ἐλάαν τ' ἐριαύχενας ἵππους </p>
<p>νήπιοι, οὐδ' ἄρ' ἔμελλον ἀναιμωτί γε νέεσθαι </p>
<p>αὖτις ἀπ' Αὐτομέδοντος. ὃ δ' εὐξάμενος Διὶ πατρὶ </p>
<p>ἀλκῆς καὶ σθένεος πλῆτο φρένας ἀμφὶ μελαίνας: </p>
<p>αὐτίκα δ' Ἀλκιμέδοντα προσηύδα πιστὸν ἑταῖρον:  </p>
<p>Ἀλκίμεδον μὴ δή μοι ἀπόπροθεν ἰσχέμεν ἵππους, </p>
<p>ἀλλὰ μάλ' ἐμπνείοντε μεταφρένῳ:  οὐ γὰρ ἔγωγε </p>
<p>Ἕκτορα Πριαμίδην μένεος σχήσεσθαι ὀΐω, </p>
<p>πρίν γ' ἐπ' Ἀχιλλῆος καλλίτριχε βήμεναι ἵππω </p>
<p>νῶϊ κατακτείναντα, φοβῆσαί τε στίχας ἀνδρῶν </p>
<p>Ἀργείων, ἤ κ' αὐτὸς ἐνὶ πρώτοισιν ἁλοίη. </p>
<p>ὣς εἰπὼν Αἴαντε καλέσσατο καὶ Μενέλαον:  </p>
<p>Αἴαντ' Ἀργείων ἡγήτορε καὶ Μενέλαε </p>
<p>ἤτοι μὲν τὸν νεκρὸν ἐπιτράπεθ' οἵ περ ἄριστοι </p>
<p>ἀμφ' αὐτῷ βεβάμεν καὶ ἀμύνεσθαι στίχας ἀνδρῶν, </p>
<p>νῶϊν δὲ ζωοῖσιν ἀμύνετε νηλεὲς ἦμαρ:  </p>
<p>τῇδε γὰρ ἔβρισαν πόλεμον κάτα δακρυόεντα </p>
<p>Ἕκτωρ Αἰνείας θ', οἳ Τρώων εἰσὶν ἄριστοι. </p>
<p>ἀλλ' ἤτοι μὲν ταῦτα θεῶν ἐν γούνασι κεῖται:  </p>
<p>ἥσω γὰρ καὶ ἐγώ, τὰ δέ κεν Διὶ πάντα μελήσει. </p>
<p>ἦ ῥα, καὶ ἀμπεπαλὼν προΐει δολιχόσκιον ἔγχος, </p>
<p>καὶ βάλεν Ἀρήτοιο κατ' ἀσπίδα πάντοσ' ἐΐσην:  </p>
<p>ἣ δ' οὐκ ἔγχος ἔρυτο, διὰ πρὸ δὲ εἴσατο χαλκός, </p>
<p>νειαίρῃ δ' ἐν γαστρὶ διὰ ζωστῆρος ἔλασσεν. </p>
<p>ὡς δ' ὅτ' ἂν ὀξὺν ἔχων πέλεκυν αἰζήϊος ἀνὴρ </p>
<p>κόψας ἐξόπιθεν κεράων βοὸς ἀγραύλοιο </p>
<p>ἶνα τάμῃ διὰ πᾶσαν, ὃ δὲ προθορὼν ἐρίπῃσιν, </p>
<p>ὣς ἄρ' ὅ γε προθορὼν πέσεν ὕπτιος: ἐν δέ οἱ ἔγχος </p>
<p>νηδυίοισι μάλ' ὀξὺ κραδαινόμενον λύε γυῖα. </p>
<p>Ἕκτωρ δ' Αὐτομέδοντος ἀκόντισε δουρὶ φαεινῷ:  </p>
<p>ἀλλ' ὃ μὲν ἄντα ἰδὼν ἠλεύατο χάλκεον ἔγχος: </p>
<p>πρόσσω γὰρ κατέκυψε, τὸ δ' ἐξόπιθεν δόρυ μακρὸν </p>
<p>οὔδει ἐνισκίμφθη, ἐπὶ δ' οὐρίαχος πελεμίχθη </p>
<p>ἔγχεος: ἔνθα δ' ἔπειτ' ἀφίει μένος ὄβριμος Ἄρης. </p>
<p>καί νύ κε δὴ ξιφέεσσ' αὐτοσχεδὸν ὁρμηθήτην </p>
<p>εἰ μή σφω' Αἴαντε διέκριναν μεμαῶτε, </p>
<p>οἵ ῥ' ἦλθον καθ' ὅμιλον ἑταίρου κικλήσκοντος: </p>
<p>τοὺς ὑποταρβήσαντες ἐχώρησαν πάλιν αὖτις </p>
<p>Ἕκτωρ Αἰνείας τ' ἠδὲ Χρομίος θεοειδής, </p>
<p>Ἄρητον δὲ κατ' αὖθι λίπον δεδαϊγμένον ἦτορ </p>
<p>κείμενον:  Αὐτομέδων δὲ θοῷ ἀτάλαντος Ἄρηϊ </p>
<p>τεύχεά τ' ἐξενάριξε καὶ εὐχόμενος ἔπος ηὔδα:  </p>
<p>ἦ δὴ μὰν ὀλίγον γε Μενοιτιάδαο θανόντος </p>
<p>κῆρ ἄχεος μεθέηκα χερείονά περ καταπέφνων. </p>
<p>ὣς εἰπὼν ἐς δίφρον ἑλὼν ἔναρα βροτόεντα </p>
<p>θῆκ', ἂν δ' αὐτὸς ἔβαινε πόδας καὶ χεῖρας ὕπερθεν </p>
<p>αἱματόεις ὥς τίς τε λέων κατὰ ταῦρον ἐδηδώς. </p>
<p>ἂψ δ' ἐπὶ Πατρόκλῳ τέτατο κρατερὴ ὑσμίνη </p>
<p>ἀργαλέη πολύδακρυς, ἔγειρε δὲ νεῖκος Ἀθήνη </p>
<p>οὐρανόθεν καταβᾶσα:  προῆκε γὰρ εὐρύοπα Ζεὺς </p>
<p>ὀρνύμεναι Δαναούς: δὴ γὰρ νόος ἐτράπετ' αὐτοῦ. </p>
<p>ἠΰτε πορφυρέην ἶριν θνητοῖσι τανύσσῃ </p>
<p>Ζεὺς ἐξ οὐρανόθεν τέρας ἔμμεναι ἢ πολέμοιο </p>
<p>ἢ καὶ χειμῶνος δυσθαλπέος, ὅς ῥά τε ἔργων </p>
<p>ἀνθρώπους ἀνέπαυσεν ἐπὶ χθονί, μῆλα δὲ κήδει, </p>
<p>ὣς ἣ πορφυρέῃ νεφέλῃ πυκάσασα ἓ αὐτὴν </p>
<p>δύσετ' Ἀχαιῶν ἔθνος, ἔγειρε δὲ φῶτα ἕκαστον. </p>
<p>πρῶτον δ' Ἀτρέος υἱὸν ἐποτρύνουσα προσηύδα </p>
<p>ἴφθιμον Μενέλαον:  ὃ γάρ ῥά οἱ ἐγγύθεν ἦεν:  </p>
<p>εἰσαμένη Φοίνικι δέμας καὶ ἀτειρέα φωνήν:  </p>
<p>σοὶ μὲν δὴ Μενέλαε κατηφείη καὶ ὄνειδος </p>
<p>ἔσσεται εἴ κ' Ἀχιλῆος ἀγαυοῦ πιστὸν ἑταῖρον </p>
<p>τείχει ὕπο Τρώων ταχέες κύνες ἑλκήσουσιν. </p>
<p>ἀλλ' ἔχεο κρατερῶς, ὄτρυνε δὲ λαὸν ἅπαντα. </p>
<p>τὴν δ' αὖτε προσέειπε βοὴν ἀγαθὸς Μενέλαος: </p>
<p>Φοῖνιξ ἄττα γεραιὲ παλαιγενές, εἰ γὰρ Ἀθήνη </p>
<p>δοίη κάρτος ἐμοί, βελέων δ' ἀπερύκοι ἐρωήν:  </p>
<p>τώ κεν ἔγωγ' ἐθέλοιμι παρεστάμεναι καὶ ἀμύνειν </p>
<p>Πατρόκλῳ:  μάλα γάρ με θανὼν ἐσεμάσσατο θυμόν. </p>
<p>ἀλλ' Ἕκτωρ πυρὸς αἰνὸν ἔχει μένος, οὐδ' ἀπολήγει </p>
<p>χαλκῷ δηϊόων:  τῷ γὰρ Ζεὺς κῦδος ὀπάζει. </p>
<p>ὣς φάτο, γήθησεν δὲ θεὰ γλαυκῶπις Ἀθήνη, </p>
<p>ὅττί ῥά οἱ πάμπρωτα θεῶν ἠρήσατο πάντων. </p>
<p>ἐν δὲ βίην ὤμοισι καὶ ἐν γούνεσσιν ἔθηκε, </p>
<p>καί οἱ μυίης θάρσος ἐνὶ στήθεσσιν ἐνῆκεν, </p>
<p>ἥ τε καὶ ἐργομένη μάλα περ χροὸς ἀνδρομέοιο </p>
<p>ἰσχανάᾳ δακέειν, λαρόν τέ οἱ αἷμ' ἀνθρώπου:  </p>
<p>τοίου μιν θάρσευς πλῆσε φρένας ἀμφὶ μελαίνας, </p>
<p>βῆ δ' ἐπὶ Πατρόκλῳ, καὶ ἀκόντισε δουρὶ φαεινῷ. </p>
<p>ἔσκε δ' ἐνὶ Τρώεσσι Ποδῆς υἱὸς Ἠετίωνος </p>
<p>ἀφνειός τ' ἀγαθός τε:  μάλιστα δέ μιν τίεν Ἕκτωρ </p>
<p>δήμου, ἐπεί οἱ ἑταῖρος ἔην φίλος εἰλαπιναστής: </p>
<p>τόν ῥα κατὰ ζωστῆρα βάλε ξανθὸς Μενέλαος </p>
<p>ἀΐξαντα φόβον δέ, διὰ πρὸ δὲ χαλκὸν ἔλασσε:  </p>
<p>δούπησεν δὲ πεσών:  ἀτὰρ Ἀτρεΐδης Μενέλαος </p>
<p>νεκρὸν ὑπ' ἐκ Τρώων ἔρυσεν μετὰ ἔθνος ἑταίρων. </p>
<p>Ἕκτορα δ' ἐγγύθεν ἱστάμενος ὄτρυνεν Ἀπόλλων </p>
<p>Φαίνοπι Ἀσιάδῃ ἐναλίγκιος, ὅς οἱ ἁπάντων </p>
<p>ξείνων φίλτατος ἔσκεν Ἀβυδόθι οἰκία ναίων:  </p>
<p>τῷ μιν ἐεισάμενος προσέφη ἑκάεργος Ἀπόλλων:  </p>
<p>Ἕκτορ τίς κέ σ' ἔτ' ἄλλος Ἀχαιῶν ταρβήσειεν; </p>
<p>οἷον δὴ Μενέλαον ὑπέτρεσας, ὃς τὸ πάρος γε </p>
<p>μαλθακὸς αἰχμητής: νῦν δ' οἴχεται οἶος ἀείρας </p>
<p>νεκρὸν ὑπ' ἐκ Τρώων, σὸν δ' ἔκτανε πιστὸν ἑταῖρον </p>
<p>ἐσθλὸν ἐνὶ προμάχοισι Ποδῆν υἱὸν Ἠετίωνος. </p>
<p>ὣς φάτο, τὸν δ' ἄχεος νεφέλη ἐκάλυψε μέλαινα, </p>
<p>βῆ δὲ διὰ προμάχων κεκορυθμένος αἴθοπι χαλκῷ. </p>
<p>καὶ τότ' ἄρα Κρονίδης ἕλετ' αἰγίδα θυσσανόεσσαν </p>
<p>μαρμαρέην, Ἴδην δὲ κατὰ νεφέεσσι κάλυψεν, </p>
<p>ἀστράψας δὲ μάλα μεγάλ' ἔκτυπε, τὴν δὲ τίναξε, </p>
<p>νίκην δὲ Τρώεσσι δίδου, ἐφόβησε δ' Ἀχαιούς. </p>
<p>πρῶτος Πηνέλεως Βοιώτιος ἦρχε φόβοιο. </p>
<p>βλῆτο γὰρ ὦμον δουρὶ πρόσω τετραμμένος αἰεὶ </p>
<p>ἄκρον ἐπιλίγδην:  γράψεν δέ οἱ ὀστέον ἄχρις </p>
<p>αἰχμὴ Πουλυδάμαντος: ὃ γάρ ῥ' ἔβαλε σχεδὸν ἐλθών. </p>
<p>Λήϊτον αὖθ' Ἕκτωρ σχεδὸν οὔτασε χεῖρ' ἐπὶ καρπῷ </p>
<p>υἱὸν Ἀλεκτρυόνος μεγαθύμου, παῦσε δὲ χάρμης: </p>
<p>τρέσσε δὲ παπτήνας, ἐπεὶ οὐκέτι ἔλπετο θυμῷ </p>
<p>ἔγχος ἔχων ἐν χειρὶ μαχήσεσθαι Τρώεσσιν. </p>
<p>Ἕκτορα δ' Ἰδομενεὺς μετὰ Λήϊτον ὁρμηθέντα </p>
<p>βεβλήκει θώρηκα κατὰ στῆθος παρὰ μαζόν:  </p>
<p>ἐν καυλῷ δ' ἐάγη δολιχὸν δόρυ, τοὶ δὲ βόησαν </p>
<p>Τρῶες: ὃ δ' Ἰδομενῆος ἀκόντισε Δευκαλίδαο </p>
<p>δίφρῳ ἐφεσταότος: τοῦ μέν ῥ' ἀπὸ τυτθὸν ἅμαρτεν:  </p>
<p>αὐτὰρ ὃ Μηριόναο ὀπάονά θ' ἡνίοχόν τε </p>
<p>Κοίρανον, ὅς ῥ' ἐκ Λύκτου ἐϋκτιμένης ἕπετ' αὐτῷ:  </p>
<p>πεζὸς γὰρ τὰ πρῶτα λιπὼν νέας ἀμφιελίσσας </p>
<p>ἤλυθε, καί κε Τρωσὶ μέγα κράτος ἐγγυάλιξεν, </p>
<p>εἰ μὴ Κοίρανος ὦκα ποδώκεας ἤλασεν ἵππους: </p>
<p>καὶ τῷ μὲν φάος ἦλθεν, ἄμυνε δὲ νηλεὲς ἦμαρ, </p>
<p>αὐτὸς δ' ὤλεσε θυμὸν ὑφ' Ἕκτορος ἀνδροφόνοιο:  </p>
<p>τὸν βάλ' ὑπὸ γναθμοῖο καὶ οὔατος, ἐκ δ' ἄρ' ὀδόντας </p>
<p>ὦσε δόρυ πρυμνόν, διὰ δὲ γλῶσσαν τάμε μέσσην. </p>
<p>ἤριπε δ' ἐξ ὀχέων, κατὰ δ' ἡνία χεῦεν ἔραζε. </p>
<p>καὶ τά γε Μηριόνης ἔλαβεν χείρεσσι φίλῃσι </p>
<p>κύψας ἐκ πεδίοιο, καὶ Ἰδομενῆα προσηύδα:  </p>
<p>μάστιε νῦν εἷός κε θοὰς ἐπὶ νῆας ἵκηαι:  </p>
<p>γιγνώσκεις δὲ καὶ αὐτὸς ὅ τ' οὐκέτι κάρτος Ἀχαιῶν. </p>
<p>ὣς ἔφατ', Ἰδομενεὺς δ' ἵμασεν καλλίτριχας ἵππους </p>
<p>νῆας ἔπι γλαφυράς: δὴ γὰρ δέος ἔμπεσε θυμῷ. </p>
<p>οὐδ' ἔλαθ' Αἴαντα μεγαλήτορα καὶ Μενέλαον </p>
<p>Ζεύς, ὅτε δὴ Τρώεσσι δίδου ἑτεραλκέα νίκην. </p>
<p>τοῖσι δὲ μύθων ἦρχε μέγας Τελαμώνιος Αἴας: </p>
<p>ὢ πόποι ἤδη μέν κε καὶ ὃς μάλα νήπιός ἐστι </p>
<p>γνοίη ὅτι Τρώεσσι πατὴρ Ζεὺς αὐτὸς ἀρήγει. </p>
<p>τῶν μὲν γὰρ πάντων βέλε' ἅπτεται ὅς τις ἀφήῃ </p>
<p>ἢ κακὸς ἢ ἀγαθός: Ζεὺς δ' ἔμπης πάντ' ἰθύνει:  </p>
<p>ἡμῖν δ' αὔτως πᾶσιν ἐτώσια πίπτει ἔραζε. </p>
<p>ἀλλ' ἄγετ' αὐτοί περ φραζώμεθα μῆτιν ἀρίστην, </p>
<p>ἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ </p>
<p>χάρμα φίλοις ἑτάροισι γενώμεθα νοστήσαντες, </p>
<p>οἵ που δεῦρ' ὁρόωντες ἀκηχέδατ', οὐδ' ἔτι φασὶν </p>
<p>Ἕκτορος ἀνδροφόνοιο μένος καὶ χεῖρας ἀάπτους </p>
<p>σχήσεσθ', ἀλλ' ἐν νηυσὶ μελαίνῃσιν πεσέεσθαι. </p>
<p>εἴη δ' ὅς τις ἑταῖρος ἀπαγγείλειε τάχιστα </p>
<p>Πηλεΐδῃ, ἐπεὶ οὔ μιν ὀΐομαι οὐδὲ πεπύσθαι </p>
<p>λυγρῆς ἀγγελίης, ὅτι οἱ φίλος ὤλεθ' ἑταῖρος. </p>
<p>ἀλλ' οὔ πῃ δύναμαι ἰδέειν τοιοῦτον Ἀχαιῶν:  </p>
<p>ἠέρι γὰρ κατέχονται ὁμῶς αὐτοί τε καὶ ἵπποι. </p>
<p>Ζεῦ πάτερ ἀλλὰ σὺ ῥῦσαι ὑπ' ἠέρος υἷας Ἀχαιῶν, </p>
<p>ποίησον δ' αἴθρην, δὸς δ' ὀφθαλμοῖσιν ἰδέσθαι:  </p>
<p>ἐν δὲ φάει καὶ ὄλεσσον, ἐπεί νύ τοι εὔαδεν οὕτως. </p>
<p>ὣς φάτο, τὸν δὲ πατὴρ ὀλοφύρατο δάκρυ χέοντα:  </p>
<p>αὐτίκα δ' ἠέρα μὲν σκέδασεν καὶ ἀπῶσεν ὀμίχλην, </p>
<p>ἠέλιος δ' ἐπέλαμψε, μάχη δ' ἐπὶ πᾶσα φαάνθη:  </p>
<p>καὶ τότ' ἄρ' Αἴας εἶπε βοὴν ἀγαθὸν Μενέλαον:  </p>
<p>σκέπτεο νῦν Μενέλαε διοτρεφὲς αἴ κεν ἴδηαι </p>
<p>ζωὸν ἔτ' Ἀντίλοχον μεγαθύμου Νέστορος υἱόν, </p>
<p>ὄτρυνον δ' Ἀχιλῆϊ δαΐφρονι θᾶσσον ἰόντα </p>
<p>εἰπεῖν ὅττι ῥά οἱ πολὺ φίλτατος ὤλεθ' ἑταῖρος. </p>
<p>ὣς ἔφατ', οὐδ' ἀπίθησε βοὴν ἀγαθὸς Μενέλαος, </p>
<p>βῆ δ' ἰέναι ὥς τίς τε λέων ἀπὸ μεσσαύλοιο, </p>
<p>ὅς τ' ἐπεὶ ἄρ κε κάμῃσι κύνας τ' ἄνδρας τ' ἐρεθίζων, </p>
<p>οἵ τέ μιν οὐκ εἰῶσι βοῶν ἐκ πῖαρ ἑλέσθαι </p>
<p>πάννυχοι ἐγρήσσοντες: ὃ δὲ κρειῶν ἐρατίζων </p>
<p>ἰθύει, ἀλλ' οὔ τι πρήσσει:  θαμέες γὰρ ἄκοντες </p>
<p>ἀντίον ἀΐσσουσι θρασειάων ἀπὸ χειρῶν, </p>
<p>καιόμεναί τε δεταί, τάς τε τρεῖ ἐσσύμενός περ:  </p>
<p>ἠῶθεν δ' ἀπονόσφιν ἔβη τετιηότι θυμῷ:  </p>
<p>ὣς ἀπὸ Πατρόκλοιο βοὴν ἀγαθὸς Μενέλαος </p>
<p>ἤϊε πόλλ' ἀέκων:  περὶ γὰρ δίε μή μιν Ἀχαιοὶ </p>
<p>ἀργαλέου πρὸ φόβοιο ἕλωρ δηΐοισι λίποιεν. </p>
<p>πολλὰ δὲ Μηριόνῃ τε καὶ Αἰάντεσσ' ἐπέτελλεν:  </p>
<p>Αἴαντ' Ἀργείων ἡγήτορε Μηριόνη τε </p>
<p>νῦν τις ἐνηείης Πατροκλῆος δειλοῖο </p>
<p>μνησάσθω:  πᾶσιν γὰρ ἐπίστατο μείλιχος εἶναι </p>
<p>ζωὸς ἐών:  νῦν αὖ θάνατος καὶ μοῖρα κιχάνει. </p>
<p>ὣς ἄρα φωνήσας ἀπέβη ξανθὸς Μενέλαος, </p>
<p>πάντοσε παπταίνων ὥς τ' αἰετός, ὅν ῥά τέ φασιν </p>
<p>ὀξύτατον δέρκεσθαι ὑπουρανίων πετεηνῶν, </p>
<p>ὅν τε καὶ ὑψόθ' ἐόντα πόδας ταχὺς οὐκ ἔλαθε πτὼξ </p>
<p>θάμνῳ ὑπ' ἀμφικόμῳ κατακείμενος, ἀλλά τ' ἐπ' αὐτῷ </p>
<p>ἔσσυτο, καί τέ μιν ὦκα λαβὼν ἐξείλετο θυμόν. </p>
<p>ὣς τότε σοὶ Μενέλαε διοτρεφὲς ὄσσε φαεινὼ </p>
<p>πάντοσε δινείσθην πολέων κατὰ ἔθνος ἑταίρων, </p>
<p>εἴ που Νέστορος υἱὸν ἔτι ζώοντα ἴδοιτο. </p>
<p>τὸν δὲ μάλ' αἶψ' ἐνόησε μάχης ἐπ' ἀριστερὰ πάσης </p>
<p>θαρσύνονθ' ἑτάρους καὶ ἐποτρύνοντα μάχεσθαι, </p>
<p>ἀγχοῦ δ' ἱστάμενος προσέφη ξανθὸς Μενέλαος: </p>
<p>Ἀντίλοχ' εἰ δ' ἄγε δεῦρο διοτρεφὲς ὄφρα πύθηαι </p>
<p>λυγρῆς ἀγγελίης, ἣ μὴ ὤφελλε γενέσθαι. </p>
<p>ἤδη μὲν σὲ καὶ αὐτὸν ὀΐομαι εἰσορόωντα </p>
<p>γιγνώσκειν ὅτι πῆμα θεὸς Δαναοῖσι κυλίνδει, </p>
<p>νίκη δὲ Τρώων:  πέφαται δ' ὤριστος Ἀχαιῶν </p>
<p>Πάτροκλος, μεγάλη δὲ ποθὴ Δαναοῖσι τέτυκται. </p>
<p>ἀλλὰ σύ γ' αἶψ' Ἀχιλῆϊ θέων ἐπὶ νῆας Ἀχαιῶν </p>
<p>εἰπεῖν, αἴ κε τάχιστα νέκυν ἐπὶ νῆα σαώσῃ </p>
<p>γυμνόν:  ἀτὰρ τά γε τεύχε' ἔχει κορυθαίολος Ἕκτωρ. </p>
<p>ὣς ἔφατ', Ἀντίλοχος δὲ κατέστυγε μῦθον ἀκούσας: </p>
<p>δὴν δέ μιν ἀμφασίη ἐπέων λάβε, τὼ δέ οἱ ὄσσε </p>
<p>δακρυόφι πλῆσθεν, θαλερὴ δέ οἱ ἔσχετο φωνή. </p>
<p>ἀλλ' οὐδ' ὧς Μενελάου ἐφημοσύνης ἀμέλησε, </p>
<p>βῆ δὲ θέειν, τὰ δὲ τεύχε' ἀμύμονι δῶκεν ἑταίρῳ </p>
<p>Λαοδόκῳ, ὅς οἱ σχεδὸν ἔστρεφε μώνυχας ἵππους. </p>
<p>τὸν μὲν δάκρυ χέοντα πόδες φέρον ἐκ πολέμοιο </p>
<p>Πηλεΐδῃ Ἀχιλῆϊ κακὸν ἔπος ἀγγελέοντα. </p>
<p>οὐδ' ἄρα σοὶ Μενέλαε διοτρεφὲς ἤθελε θυμὸς </p>
<p>τειρομένοις ἑτάροισιν ἀμυνέμεν, ἔνθεν ἀπῆλθεν </p>
<p>Ἀντίλοχος, μεγάλη δὲ ποθὴ Πυλίοισιν ἐτύχθη:  </p>
<p>ἀλλ' ὅ γε τοῖσιν μὲν Θρασυμήδεα δῖον ἀνῆκεν, </p>
<p>αὐτὸς δ' αὖτ' ἐπὶ Πατρόκλῳ ἥρωϊ βεβήκει, </p>
<p>στῆ δὲ παρ' Αἰάντεσσι θέων, εἶθαρ δὲ προσηύδα:  </p>
<p>κεῖνον μὲν δὴ νηυσὶν ἐπιπροέηκα θοῇσιν </p>
<p>ἐλθεῖν εἰς Ἀχιλῆα πόδας ταχύν:  οὐδέ μιν οἴω </p>
<p>νῦν ἰέναι μάλα περ κεχολωμένον Ἕκτορι δίῳ:  </p>
<p>οὐ γάρ πως ἂν γυμνὸς ἐὼν Τρώεσσι μάχοιτο. </p>
<p>ἡμεῖς δ' αὐτοί περ φραζώμεθα μῆτιν ἀρίστην, </p>
<p>ἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ </p>
<p>Τρώων ἐξ ἐνοπῆς θάνατον καὶ κῆρα φύγωμεν. </p>
<p>τὸν δ' ἠμείβετ' ἔπειτα μέγας Τελαμώνιος Αἴας: </p>
<p>πάντα κατ' αἶσαν ἔειπες ἀγακλεὲς ὦ Μενέλαε:  </p>
<p>ἀλλὰ σὺ μὲν καὶ Μηριόνης ὑποδύντε μάλ' ὦκα </p>
<p>νεκρὸν ἀείραντες φέρετ' ἐκ πόνου:  αὐτὰρ ὄπισθε </p>
<p>νῶϊ μαχησόμεθα Τρωσίν τε καὶ Ἕκτορι δίῳ </p>
<p>ἶσον θυμὸν ἔχοντες ὁμώνυμοι, οἳ τὸ πάρος περ </p>
<p>μίμνομεν ὀξὺν Ἄρηα παρ' ἀλλήλοισι μένοντες. </p>
<p>ὣς ἔφαθ', οἳ δ' ἄρα νεκρὸν ἀπὸ χθονὸς ἀγκάζοντο </p>
<p>ὕψι μάλα μεγάλως: ἐπὶ δ' ἴαχε λαὸς ὄπισθε </p>
<p>Τρωϊκός, ὡς εἴδοντο νέκυν αἴροντας Ἀχαιούς. </p>
<p>ἴθυσαν δὲ κύνεσσιν ἐοικότες, οἵ τ' ἐπὶ κάπρῳ </p>
<p>βλημένῳ ἀΐξωσι πρὸ κούρων θηρητήρων:  </p>
<p>ἕως μὲν γάρ τε θέουσι διαρραῖσαι μεμαῶτες, </p>
<p>ἀλλ' ὅτε δή ῥ' ἐν τοῖσιν ἑλίξεται ἀλκὶ πεποιθώς, </p>
<p>ἄψ τ' ἀνεχώρησαν διά τ' ἔτρεσαν ἄλλυδις ἄλλος. </p>
<p>ὣς Τρῶες εἷος μὲν ὁμιλαδὸν αἰὲν ἕποντο </p>
<p>νύσσοντες ξίφεσίν τε καὶ ἔγχεσιν ἀμφιγύοισιν:  </p>
<p>ἀλλ' ὅτε δή ῥ' Αἴαντε μεταστρεφθέντε κατ' αὐτοὺς </p>
<p>σταίησαν, τῶν δὲ τράπετο χρώς, οὐδέ τις ἔτλη </p>
<p>πρόσσω ἀΐξας περὶ νεκροῦ δηριάασθαι. </p>
<p>ὣς οἵ γ' ἐμμεμαῶτε νέκυν φέρον ἐκ πολέμοιο </p>
<p>νῆας ἔπι γλαφυράς: ἐπὶ δὲ πτόλεμος τέτατό σφιν </p>
<p>ἄγριος ἠΰτε πῦρ, τό τ' ἐπεσσύμενον πόλιν ἀνδρῶν </p>
<p>ὄρμενον ἐξαίφνης φλεγέθει, μινύθουσι δὲ οἶκοι </p>
<p>ἐν σέλαϊ μεγάλῳ:  τὸ δ' ἐπιβρέμει ἲς ἀνέμοιο. </p>
<p>ὣς μὲν τοῖς ἵππων τε καὶ ἀνδρῶν αἰχμητάων </p>
<p>ἀζηχὴς ὀρυμαγδὸς ἐπήϊεν ἐρχομένοισιν:  </p>
<p>οἳ δ' ὥς θ' ἡμίονοι κρατερὸν μένος ἀμφιβαλόντες </p>
<p>ἕλκωσ' ἐξ ὄρεος κατὰ παιπαλόεσσαν ἀταρπὸν </p>
<p>ἢ δοκὸν ἠὲ δόρυ μέγα νήϊον:  ἐν δέ τε θυμὸς </p>
<p>τείρεθ' ὁμοῦ καμάτῳ τε καὶ ἱδρῷ σπευδόντεσσιν:  </p>
<p>ὣς οἵ γ' ἐμμεμαῶτε νέκυν φέρον. αὐτὰρ ὄπισθεν </p>
<p>Αἴαντ' ἰσχανέτην, ὥς τε πρὼν ἰσχάνει ὕδωρ </p>
<p>ὑλήεις πεδίοιο διαπρύσιον τετυχηκώς, </p>
<p>ὅς τε καὶ ἰφθίμων ποταμῶν ἀλεγεινὰ ῥέεθρα </p>
<p>ἴσχει, ἄφαρ δέ τε πᾶσι ῥόον πεδίον δὲ τίθησι </p>
<p>πλάζων:  οὐδέ τί μιν σθένεϊ ῥηγνῦσι ῥέοντες: </p>
<p>ὣς αἰεὶ Αἴαντε μάχην ἀνέεργον ὀπίσσω </p>
<p>Τρώων:  οἳ δ' ἅμ' ἕποντο, δύω δ' ἐν τοῖσι μάλιστα </p>
<p>Αἰνείας τ' Ἀγχισιάδης καὶ φαίδιμος Ἕκτωρ. </p>
<p>τῶν δ' ὥς τε ψαρῶν νέφος ἔρχεται ἠὲ κολοιῶν </p>
<p>οὖλον κεκλήγοντες, ὅτε προΐδωσιν ἰόντα </p>
<p>κίρκον, ὅ τε σμικρῇσι φόνον φέρει ὀρνίθεσσιν, </p>
<p>ὣς ἄρ' ὑπ' Αἰνείᾳ τε καὶ Ἕκτορι κοῦροι Ἀχαιῶν </p>
<p>οὖλον κεκλήγοντες ἴσαν, λήθοντο δὲ χάρμης. </p>
<p>πολλὰ δὲ τεύχεα καλὰ πέσον περί τ' ἀμφί τε τάφρον </p>
<p>φευγόντων Δαναῶν:  πολέμου δ' οὐ γίγνετ' ἐρωή. </p></div1>
<div1 lines="617" n="18">
<p>ὣς οἳ μὲν μάρναντο δέμας πυρὸς αἰθομένοιο, </p>
<p>Ἀντίλοχος δ' Ἀχιλῆϊ πόδας ταχὺς ἄγγελος ἦλθε. </p>
<p>τὸν δ' εὗρε προπάροιθε νεῶν ὀρθοκραιράων </p>
<p>τὰ φρονέοντ' ἀνὰ θυμὸν ἃ δὴ τετελεσμένα ἦεν:  </p>
<p>ὀχθήσας δ' ἄρα εἶπε πρὸς ὃν μεγαλήτορα θυμόν:  </p>
<p>ὤ μοι ἐγώ, τί τ' ἄρ' αὖτε κάρη κομόωντες Ἀχαιοὶ </p>
<p>νηυσὶν ἔπι κλονέονται ἀτυζόμενοι πεδίοιο; </p>
<p>μὴ δή μοι τελέσωσι θεοὶ κακὰ κήδεα θυμῷ, </p>
<p>ὥς ποτέ μοι μήτηρ διεπέφραδε καί μοι ἔειπε </p>
<p>Μυρμιδόνων τὸν ἄριστον ἔτι ζώοντος ἐμεῖο </p>
<p>χερσὶν ὕπο Τρώων λείψειν φάος ἠελίοιο. </p>
<p>ἦ μάλα δὴ τέθνηκε Μενοιτίου ἄλκιμος υἱὸς </p>
<p>σχέτλιος: ἦ τ' ἐκέλευον ἀπωσάμενον δήϊον πῦρ </p>
<p>ἂψ ἐπὶ νῆας ἴμεν, μηδ' Ἕκτορι ἶφι μάχεσθαι. </p>
<p>εἷος ὃ ταῦθ' ὥρμαινε κατὰ φρένα καὶ κατὰ θυμόν, </p>
<p>τόφρά οἱ ἐγγύθεν ἦλθεν ἀγαυοῦ Νέστορος υἱὸς </p>
<p>δάκρυα θερμὰ χέων, φάτο δ' ἀγγελίην ἀλεγεινήν:  </p>
<p>ὤ μοι Πηλέος υἱὲ δαΐφρονος ἦ μάλα λυγρῆς </p>
<p>πεύσεαι ἀγγελίης, ἣ μὴ ὤφελλε γενέσθαι. </p>
<p>κεῖται Πάτροκλος, νέκυος δὲ δὴ ἀμφιμάχονται </p>
<p>γυμνοῦ:  ἀτὰρ τά γε τεύχε' ἔχει κορυθαίολος Ἕκτωρ. </p>
<p>ὣς φάτο, τὸν δ' ἄχεος νεφέλη ἐκάλυψε μέλαινα:  </p>
<p>ἀμφοτέρῃσι δὲ χερσὶν ἑλὼν κόνιν αἰθαλόεσσαν </p>
<p>χεύατο κὰκ κεφαλῆς, χαρίεν δ' ᾔσχυνε πρόσωπον:  </p>
<p>νεκταρέῳ δὲ χιτῶνι μέλαιν' ἀμφίζανε τέφρη. </p>
<p>αὐτὸς δ' ἐν κονίῃσι μέγας μεγαλωστὶ τανυσθεὶς </p>
<p>κεῖτο, φίλῃσι δὲ χερσὶ κόμην ᾔσχυνε δαΐζων. </p>
<p>δμῳαὶ δ' ἃς Ἀχιλεὺς ληΐσσατο Πάτροκλός τε </p>
<p>θυμὸν ἀκηχέμεναι μεγάλ' ἴαχον, ἐκ δὲ θύραζε </p>
<p>ἔδραμον ἀμφ' Ἀχιλῆα δαΐφρονα, χερσὶ δὲ πᾶσαι </p>
<p>στήθεα πεπλήγοντο, λύθεν δ' ὑπὸ γυῖα ἑκάστης. </p>
<p>Ἀντίλοχος δ' ἑτέρωθεν ὀδύρετο δάκρυα λείβων </p>
<p>χεῖρας ἔχων Ἀχιλῆος: ὃ δ' ἔστενε κυδάλιμον κῆρ:  </p>
<p>δείδιε γὰρ μὴ λαιμὸν ἀπαμήσειε σιδήρῳ. </p>
<p>σμερδαλέον δ' ᾤμωξεν:  ἄκουσε δὲ πότνια μήτηρ </p>
<p>ἡμένη ἐν βένθεσσιν ἁλὸς παρὰ πατρὶ γέροντι, </p>
<p>κώκυσέν τ' ἄρ' ἔπειτα:  θεαὶ δέ μιν ἀμφαγέροντο </p>
<p>πᾶσαι ὅσαι κατὰ βένθος ἁλὸς Νηρηΐδες ἦσαν. </p>
<p>ἔνθ' ἄρ' ἔην Γλαύκη τε Θάλειά τε Κυμοδόκη τε </p>
<p>Νησαίη Σπειώ τε Θόη θ' Ἁλίη τε βοῶπις </p>
<p>Κυμοθόη τε καὶ Ἀκταίη καὶ Λιμνώρεια </p>
<p>καὶ Μελίτη καὶ Ἴαιρα καὶ Ἀμφιθόη καὶ Ἀγαυὴ </p>
<p>Δωτώ τε Πρωτώ τε Φέρουσά τε Δυναμένη τε </p>
<p>Δεξαμένη τε καὶ Ἀμφινόμη καὶ Καλλιάνειρα </p>
<p>Δωρὶς καὶ Πανόπη καὶ ἀγακλειτὴ Γαλάτεια </p>
<p>Νημερτής τε καὶ Ἀψευδὴς καὶ Καλλιάνασσα:  </p>
<p>ἔνθα δ' ἔην Κλυμένη Ἰάνειρά τε καὶ Ἰάνασσα </p>
<p>Μαῖρα καὶ Ὠρείθυια ἐϋπλόκαμός τ' Ἀμάθεια </p>
<p>ἄλλαι θ' αἳ κατὰ βένθος ἁλὸς Νηρηΐδες ἦσαν. </p>
<p>τῶν δὲ καὶ ἀργύφεον πλῆτο σπέος: αἳ δ' ἅμα πᾶσαι </p>
<p>στήθεα πεπλήγοντο, Θέτις δ' ἐξῆρχε γόοιο:  </p>
<p>κλῦτε κασίγνηται Νηρηΐδες, ὄφρ' ἐῢ πᾶσαι </p>
<p>εἴδετ' ἀκούουσαι ὅσ' ἐμῷ ἔνι κήδεα θυμῷ. </p>
<p>ὤ μοι ἐγὼ δειλή, ὤ μοι δυσαριστοτόκεια, </p>
<p>ἥ τ' ἐπεὶ ἂρ τέκον υἱὸν ἀμύμονά τε κρατερόν τε </p>
<p>ἔξοχον ἡρώων:  ὃ δ' ἀνέδραμεν ἔρνεϊ ἶσος: </p>
<p>τὸν μὲν ἐγὼ θρέψασα φυτὸν ὣς γουνῷ ἀλωῆς </p>
<p>νηυσὶν ἐπιπροέηκα κορωνίσιν Ἴλιον εἴσω </p>
<p>Τρωσὶ μαχησόμενον:  τὸν δ' οὐχ ὑποδέξομαι αὖτις </p>
<p>οἴκαδε νοστήσαντα δόμον Πηλήϊον εἴσω. </p>
<p>ὄφρα δέ μοι ζώει καὶ ὁρᾷ φάος ἠελίοιο </p>
<p>ἄχνυται, οὐδέ τί οἱ δύναμαι χραισμῆσαι ἰοῦσα. </p>
<p>ἀλλ' εἶμ', ὄφρα ἴδωμι φίλον τέκος, ἠδ' ἐπακούσω </p>
<p>ὅττί μιν ἵκετο πένθος ἀπὸ πτολέμοιο μένοντα. </p>
<p>ὣς ἄρα φωνήσασα λίπε σπέος: αἳ δὲ σὺν αὐτῇ </p>
<p>δακρυόεσσαι ἴσαν, περὶ δέ σφισι κῦμα θαλάσσης </p>
<p>ῥήγνυτο:  ταὶ δ' ὅτε δὴ Τροίην ἐρίβωλον ἵκοντο </p>
<p>ἀκτὴν εἰσανέβαινον ἐπισχερώ, ἔνθα θαμειαὶ </p>
<p>Μυρμιδόνων εἴρυντο νέες ταχὺν ἀμφ' Ἀχιλῆα. </p>
<p>τῷ δὲ βαρὺ στενάχοντι παρίστατο πότνια μήτηρ, </p>
<p>ὀξὺ δὲ κωκύσασα κάρη λάβε παιδὸς ἑοῖο, </p>
<p>καί ῥ' ὀλοφυρομένη ἔπεα πτερόεντα προσηύδα:  </p>
<p>τέκνον τί κλαίεις; τί δέ σε φρένας ἵκετο πένθος; </p>
<p>ἐξαύδα, μὴ κεῦθε:  τὰ μὲν δή τοι τετέλεσται </p>
<p>ἐκ Διός, ὡς ἄρα δὴ πρίν γ' εὔχεο χεῖρας ἀνασχὼν </p>
<p>πάντας ἐπὶ πρύμνῃσιν ἀλήμεναι υἷας Ἀχαιῶν </p>
<p>σεῦ ἐπιδευομένους, παθέειν τ' ἀεκήλια ἔργα. </p>
<p>τὴν δὲ βαρὺ στενάχων προσέφη πόδας ὠκὺς Ἀχιλλεύς: </p>
<p>μῆτερ ἐμή, τὰ μὲν ἄρ μοι Ὀλύμπιος ἐξετέλεσσεν:  </p>
<p>ἀλλὰ τί μοι τῶν ἦδος ἐπεὶ φίλος ὤλεθ' ἑταῖρος </p>
<p>Πάτροκλος, τὸν ἐγὼ περὶ πάντων τῖον ἑταίρων </p>
<p>ἶσον ἐμῇ κεφαλῇ; τὸν ἀπώλεσα, τεύχεα δ' Ἕκτωρ </p>
<p>δῃώσας ἀπέδυσε πελώρια θαῦμα ἰδέσθαι </p>
<p>καλά:  τὰ μὲν Πηλῆϊ θεοὶ δόσαν ἀγλαὰ δῶρα </p>
<p>ἤματι τῷ ὅτε σε βροτοῦ ἀνέρος ἔμβαλον εὐνῇ. </p>
<p>αἴθ' ὄφελες σὺ μὲν αὖθι μετ' ἀθανάτῃς ἁλίῃσι </p>
<p>ναίειν, Πηλεὺς δὲ θνητὴν ἀγαγέσθαι ἄκοιτιν. </p>
<p>νῦν δ' ἵνα καὶ σοὶ πένθος ἐνὶ φρεσὶ μυρίον εἴη </p>
<p>παιδὸς ἀποφθιμένοιο, τὸν οὐχ ὑποδέξεαι αὖτις </p>
<p>οἴκαδε νοστήσαντ', ἐπεὶ οὐδ' ἐμὲ θυμὸς ἄνωγε </p>
<p>ζώειν οὐδ' ἄνδρεσσι μετέμμεναι, αἴ κε μὴ Ἕκτωρ </p>
<p>πρῶτος ἐμῷ ὑπὸ δουρὶ τυπεὶς ἀπὸ θυμὸν ὀλέσσῃ, </p>
<p>Πατρόκλοιο δ' ἕλωρα Μενοιτιάδεω ἀποτίσῃ. </p>
<p>τὸν δ' αὖτε προσέειπε Θέτις κατὰ δάκρυ χέουσα:  </p>
<p>ὠκύμορος δή μοι τέκος ἔσσεαι, οἷ' ἀγορεύεις: </p>
<p>αὐτίκα γάρ τοι ἔπειτα μεθ' Ἕκτορα πότμος ἑτοῖμος. </p>
<p>τὴν δὲ μέγ' ὀχθήσας προσέφη πόδας ὠκὺς Ἀχιλλεύς: </p>
<p>αὐτίκα τεθναίην, ἐπεὶ οὐκ ἄρ' ἔμελλον ἑταίρῳ </p>
<p>κτεινομένῳ ἐπαμῦναι:  ὃ μὲν μάλα τηλόθι πάτρης </p>
<p>ἔφθιτ', ἐμεῖο δὲ δῆσεν ἀρῆς ἀλκτῆρα γενέσθαι. </p>
<p>νῦν δ' ἐπεὶ οὐ νέομαί γε φίλην ἐς πατρίδα γαῖαν, </p>
<p>οὐδέ τι Πατρόκλῳ γενόμην φάος οὐδ' ἑτάροισι </p>
<p>τοῖς ἄλλοις, οἳ δὴ πολέες δάμεν Ἕκτορι δίῳ, </p>
<p>ἀλλ' ἧμαι παρὰ νηυσὶν ἐτώσιον ἄχθος ἀρούρης, </p>
<p>τοῖος ἐὼν οἷος οὔ τις Ἀχαιῶν χαλκοχιτώνων </p>
<p>ἐν πολέμῳ:  ἀγορῇ δέ τ' ἀμείνονές εἰσι καὶ ἄλλοι. </p>
<p>ὡς ἔρις ἔκ τε θεῶν ἔκ τ' ἀνθρώπων ἀπόλοιτο </p>
<p>καὶ χόλος, ὅς τ' ἐφέηκε πολύφρονά περ χαλεπῆναι, </p>
<p>ὅς τε πολὺ γλυκίων μέλιτος καταλειβομένοιο </p>
<p>ἀνδρῶν ἐν στήθεσσιν ἀέξεται ἠΰτε καπνός: </p>
<p>ὡς ἐμὲ νῦν ἐχόλωσεν ἄναξ ἀνδρῶν Ἀγαμέμνων. </p>
<p>ἀλλὰ τὰ μὲν προτετύχθαι ἐάσομεν ἀχνύμενοί περ, </p>
<p>θυμὸν ἐνὶ στήθεσσι φίλον δαμάσαντες ἀνάγκῃ:  </p>
<p>νῦν δ' εἶμ' ὄφρα φίλης κεφαλῆς ὀλετῆρα κιχείω </p>
<p>Ἕκτορα:  κῆρα δ' ἐγὼ τότε δέξομαι ὁππότε κεν δὴ </p>
<p>Ζεὺς ἐθέλῃ τελέσαι ἠδ' ἀθάνατοι θεοὶ ἄλλοι. </p>
<p>οὐδὲ γὰρ οὐδὲ βίη Ἡρακλῆος φύγε κῆρα, </p>
<p>ὅς περ φίλτατος ἔσκε Διὶ Κρονίωνι ἄνακτι:  </p>
<p>ἀλλά ἑ μοῖρα δάμασσε καὶ ἀργαλέος χόλος Ἥρης. </p>
<p>ὣς καὶ ἐγών, εἰ δή μοι ὁμοίη μοῖρα τέτυκται, </p>
<p>κείσομ' ἐπεί κε θάνω:  νῦν δὲ κλέος ἐσθλὸν ἀροίμην, </p>
<p>καί τινα Τρωϊάδων καὶ Δαρδανίδων βαθυκόλπων </p>
<p>ἀμφοτέρῃσιν χερσὶ παρειάων ἁπαλάων </p>
<p>δάκρυ' ὀμορξαμένην ἁδινὸν στοναχῆσαι ἐφείην, </p>
<p>γνοῖεν δ' ὡς δὴ δηρὸν ἐγὼ πολέμοιο πέπαυμαι:  </p>
<p>μὴ δέ μ' ἔρυκε μάχης φιλέουσά περ:  οὐδέ με πείσεις. </p>
<p>τὸν δ' ἠμείβετ' ἔπειτα θεὰ Θέτις ἀργυρόπεζα:  </p>
<p>ναὶ δὴ ταῦτά γε τέκνον ἐτήτυμον οὐ κακόν ἐστι </p>
<p>τειρομένοις ἑτάροισιν ἀμυνέμεν αἰπὺν ὄλεθρον. </p>
<p>ἀλλά τοι ἔντεα καλὰ μετὰ Τρώεσσιν ἔχονται </p>
<p>χάλκεα μαρμαίροντα:  τὰ μὲν κορυθαίολος Ἕκτωρ </p>
<p>αὐτὸς ἔχων ὤμοισιν ἀγάλλεται:  οὐδέ ἕ φημι </p>
<p>δηρὸν ἐπαγλαϊεῖσθαι, ἐπεὶ φόνος ἐγγύθεν αὐτῷ. </p>
<p>ἀλλὰ σὺ μὲν μή πω καταδύσεο μῶλον Ἄρηος </p>
<p>πρίν γ' ἐμὲ δεῦρ' ἐλθοῦσαν ἐν ὀφθαλμοῖσιν ἴδηαι:  </p>
<p>ἠῶθεν γὰρ νεῦμαι ἅμ' ἠελίῳ ἀνιόντι </p>
<p>τεύχεα καλὰ φέρουσα παρ' Ἡφαίστοιο ἄνακτος. </p>
<p>ὣς ἄρα φωνήσασα πάλιν τράπεθ' υἷος ἑοῖο, </p>
<p>καὶ στρεφθεῖσ' ἁλίῃσι κασιγνήτῃσι μετηύδα:  </p>
<p>ὑμεῖς μὲν νῦν δῦτε θαλάσσης εὐρέα κόλπον </p>
<p>ὀψόμεναί τε γέρονθ' ἅλιον καὶ δώματα πατρός, </p>
<p>καί οἱ πάντ' ἀγορεύσατ':  ἐγὼ δ' ἐς μακρὸν Ὄλυμπον </p>
<p>εἶμι παρ' Ἥφαιστον κλυτοτέχνην, αἴ κ' ἐθέλῃσιν </p>
<p>υἱεῖ ἐμῷ δόμεναι κλυτὰ τεύχεα παμφανόωντα. </p>
<p>ὣς ἔφαθ', αἳ δ' ὑπὸ κῦμα θαλάσσης αὐτίκ' ἔδυσαν:  </p>
<p>ἣ δ' αὖτ' Οὔλυμπον δὲ θεὰ Θέτις ἀργυρόπεζα </p>
<p>ἤϊεν ὄφρα φίλῳ παιδὶ κλυτὰ τεύχε' ἐνείκαι. </p>
<p>τὴν μὲν ἄρ' Οὔλυμπον δὲ πόδες φέρον:  αὐτὰρ Ἀχαιοὶ </p>
<p>θεσπεσίῳ ἀλαλητῷ ὑφ' Ἕκτορος ἀνδροφόνοιο </p>
<p>φεύγοντες νῆάς τε καὶ Ἑλλήσποντον ἵκοντο. </p>
<p>οὐδέ κε Πάτροκλόν περ ἐϋκνήμιδες Ἀχαιοὶ </p>
<p>ἐκ βελέων ἐρύσαντο νέκυν θεράποντ' Ἀχιλῆος: </p>
<p>αὖτις γὰρ δὴ τόν γε κίχον λαός τε καὶ ἵπποι </p>
<p>Ἕκτωρ τε Πριάμοιο πάϊς φλογὶ εἴκελος ἀλκήν. </p>
<p>τρὶς μέν μιν μετόπισθε ποδῶν λάβε φαίδιμος Ἕκτωρ </p>
<p>ἑλκέμεναι μεμαώς, μέγα δὲ Τρώεσσιν ὁμόκλα:  </p>
<p>τρὶς δὲ δύ' Αἴαντες θοῦριν ἐπιειμένοι ἀλκὴν </p>
<p>νεκροῦ ἀπεστυφέλιξαν:  ὃ δ' ἔμπεδον ἀλκὶ πεποιθὼς </p>
<p>ἄλλοτ' ἐπαΐξασκε κατὰ μόθον, ἄλλοτε δ' αὖτε </p>
<p>στάσκε μέγα ἰάχων:  ὀπίσω δ' οὐ χάζετο πάμπαν. </p>
<p>ὡς δ' ἀπὸ σώματος οὔ τι λέοντ' αἴθωνα δύνανται </p>
<p>ποιμένες ἄγραυλοι μέγα πεινάοντα δίεσθαι, </p>
<p>ὥς ῥα τὸν οὐκ ἐδύναντο δύω Αἴαντε κορυστὰ </p>
<p>Ἕκτορα Πριαμίδην ἀπὸ νεκροῦ δειδίξασθαι. </p>
<p>καί νύ κεν εἴρυσσέν τε καὶ ἄσπετον ἤρατο κῦδος, </p>
<p>εἰ μὴ Πηλεΐωνι ποδήνεμος ὠκέα Ἶρις </p>
<p>ἄγγελος ἦλθε θέουσ' ἀπ' Ὀλύμπου θωρήσσεσθαι </p>
<p>κρύβδα Διὸς ἄλλων τε θεῶν:  πρὸ γὰρ ἧκέ μιν Ἥρη. </p>
<p>ἀγχοῦ δ' ἱσταμένη ἔπεα πτερόεντα προσηύδα:  </p>
<p>ὄρσεο Πηλεΐδη, πάντων ἐκπαγλότατ' ἀνδρῶν:  </p>
<p>Πατρόκλῳ ἐπάμυνον, οὗ εἵνεκα φύλοπις αἰνὴ </p>
<p>ἕστηκε πρὸ νεῶν:  οἳ δ' ἀλλήλους ὀλέκουσιν </p>
<p>οἳ μὲν ἀμυνόμενοι νέκυος πέρι τεθνηῶτος, </p>
<p>οἳ δὲ ἐρύσσασθαι ποτὶ Ἴλιον ἠνεμόεσσαν </p>
<p>Τρῶες ἐπιθύουσι:  μάλιστα δὲ φαίδιμος Ἕκτωρ </p>
<p>ἑλκέμεναι μέμονεν:  κεφαλὴν δέ ἑ θυμὸς ἄνωγε </p>
<p>πῆξαι ἀνὰ σκολόπεσσι ταμόνθ' ἁπαλῆς ἀπὸ δειρῆς. </p>
<p>ἀλλ' ἄνα μηδ' ἔτι κεῖσο:  σέβας δέ σε θυμὸν ἱκέσθω </p>
<p>Πάτροκλον Τρῳῇσι κυσὶν μέλπηθρα γενέσθαι:  </p>
<p>σοὶ λώβη, αἴ κέν τι νέκυς ᾐσχυμμένος ἔλθῃ. </p>
<p>τὴν δ' ἠμείβετ' ἔπειτα ποδάρκης δῖος Ἀχιλλεύς: </p>
<p>Ἶρι θεὰ τίς γάρ σε θεῶν ἐμοὶ ἄγγελον ἧκε; </p>
<p>τὸν δ' αὖτε προσέειπε ποδήνεμος ὠκέα Ἶρις: </p>
<p>Ἥρη με προέηκε Διὸς κυδρὴ παράκοιτις: </p>
<p>οὐδ' οἶδε Κρονίδης ὑψίζυγος οὐδέ τις ἄλλος </p>
<p>ἀθανάτων, οἳ Ὄλυμπον ἀγάννιφον ἀμφινέμονται. </p>
<p>τὴν δ' ἀπαμειβόμενος προσέφη πόδας ὠκὺς Ἀχιλλεύς: </p>
<p>πῶς τὰρ ἴω μετὰ μῶλον; ἔχουσι δὲ τεύχε' ἐκεῖνοι:  </p>
<p>μήτηρ δ' οὔ με φίλη πρίν γ' εἴα θωρήσσεσθαι </p>
<p>πρίν γ' αὐτὴν ἐλθοῦσαν ἐν ὀφθαλμοῖσιν ἴδωμαι:  </p>
<p>στεῦτο γὰρ Ἡφαίστοιο πάρ' οἰσέμεν ἔντεα καλά. </p>
<p>ἄλλου δ' οὔ τευ οἶδα τεῦ ἂν κλυτὰ τεύχεα δύω, </p>
<p>εἰ μὴ Αἴαντός γε σάκος Τελαμωνιάδαο. </p>
<p>ἀλλὰ καὶ αὐτὸς ὅ γ' ἔλπομ' ἐνὶ πρώτοισιν ὁμιλεῖ </p>
<p>ἔγχεϊ δηϊόων περὶ Πατρόκλοιο θανόντος. </p>
<p>τὸν δ' αὖτε προσέειπε ποδήνεμος ὠκέα Ἶρις: </p>
<p>εὖ νυ καὶ ἡμεῖς ἴδμεν ὅ τοι κλυτὰ τεύχε' ἔχονται:  </p>
<p>ἀλλ' αὔτως ἐπὶ τάφρον ἰὼν Τρώεσσι φάνηθι, </p>
<p>αἴ κέ σ' ὑποδείσαντες ἀπόσχωνται πολέμοιο </p>
<p>Τρῶες, ἀναπνεύσωσι δ' ἀρήϊοι υἷες Ἀχαιῶν </p>
<p>τειρόμενοι:  ὀλίγη δέ τ' ἀνάπνευσις πολέμοιο. </p>
<p>ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις, </p>
<p>αὐτὰρ Ἀχιλλεὺς ὦρτο Διῒ φίλος: ἀμφὶ δ' Ἀθήνη </p>
<p>ὤμοις ἰφθίμοισι βάλ' αἰγίδα θυσσανόεσσαν, </p>
<p>ἀμφὶ δέ οἱ κεφαλῇ νέφος ἔστεφε δῖα θεάων </p>
<p>χρύσεον, ἐκ δ' αὐτοῦ δαῖε φλόγα παμφανόωσαν. </p>
<p>ὡς δ' ὅτε καπνὸς ἰὼν ἐξ ἄστεος αἰθέρ' ἵκηται </p>
<p>τηλόθεν ἐκ νήσου, τὴν δήϊοι ἀμφιμάχωνται, </p>
<p>οἵ τε πανημέριοι στυγερῷ κρίνονται Ἄρηϊ </p>
<p>ἄστεος ἐκ σφετέρου:  ἅμα δ' ἠελίῳ καταδύντι </p>
<p>πυρσοί τε φλεγέθουσιν ἐπήτριμοι, ὑψόσε δ' αὐγὴ </p>
<p>γίγνεται ἀΐσσουσα περικτιόνεσσιν ἰδέσθαι, </p>
<p>αἴ κέν πως σὺν νηυσὶν ἄρεω ἀλκτῆρες ἵκωνται:  </p>
<p>ὣς ἀπ' Ἀχιλλῆος κεφαλῆς σέλας αἰθέρ' ἵκανε:  </p>
<p>στῆ δ' ἐπὶ τάφρον ἰὼν ἀπὸ τείχεος, οὐδ' ἐς Ἀχαιοὺς </p>
<p>μίσγετο:  μητρὸς γὰρ πυκινὴν ὠπίζετ' ἐφετμήν. </p>
<p>ἔνθα στὰς ἤϋσ', ἀπάτερθε δὲ Παλλὰς Ἀθήνη </p>
<p>φθέγξατ':  ἀτὰρ Τρώεσσιν ἐν ἄσπετον ὦρσε κυδοιμόν. </p>
<p>ὡς δ' ὅτ' ἀριζήλη φωνή, ὅτε τ' ἴαχε σάλπιγξ </p>
<p>ἄστυ περιπλομένων δηΐων ὕπο θυμοραϊστέων, </p>
<p>ὣς τότ' ἀριζήλη φωνὴ γένετ' Αἰακίδαο. </p>
<p>οἳ δ' ὡς οὖν ἄϊον ὄπα χάλκεον Αἰακίδαο, </p>
<p>πᾶσιν ὀρίνθη θυμός: ἀτὰρ καλλίτριχες ἵπποι </p>
<p>ἂψ ὄχεα τρόπεον:  ὄσσοντο γὰρ ἄλγεα θυμῷ. </p>
<p>ἡνίοχοι δ' ἔκπληγεν, ἐπεὶ ἴδον ἀκάματον πῦρ </p>
<p>δεινὸν ὑπὲρ κεφαλῆς μεγαθύμου Πηλεΐωνος </p>
<p>δαιόμενον:  τὸ δὲ δαῖε θεὰ γλαυκῶπις Ἀθήνη. </p>
<p>τρὶς μὲν ὑπὲρ τάφρου μεγάλ' ἴαχε δῖος Ἀχιλλεύς, </p>
<p>τρὶς δὲ κυκήθησαν Τρῶες κλειτοί τ' ἐπίκουροι. </p>
<p>ἔνθα δὲ καὶ τότ' ὄλοντο δυώδεκα φῶτες ἄριστοι </p>
<p>ἀμφὶ σφοῖς ὀχέεσσι καὶ ἔγχεσιν. αὐτὰρ Ἀχαιοὶ </p>
<p>ἀσπασίως Πάτροκλον ὑπ' ἐκ βελέων ἐρύσαντες </p>
<p>κάτθεσαν ἐν λεχέεσσι:  φίλοι δ' ἀμφέσταν ἑταῖροι </p>
<p>μυρόμενοι:  μετὰ δέ σφι ποδώκης εἵπετ' Ἀχιλλεὺς </p>
<p>δάκρυα θερμὰ χέων, ἐπεὶ εἴσιδε πιστὸν ἑταῖρον </p>
<p>κείμενον ἐν φέρτρῳ δεδαϊγμένον ὀξέϊ χαλκῷ, </p>
<p>τόν ῥ' ἤτοι μὲν ἔπεμπε σὺν ἵπποισιν καὶ ὄχεσφιν </p>
<p>ἐς πόλεμον, οὐδ' αὖτις ἐδέξατο νοστήσαντα. </p>
<p>Ἠέλιον δ' ἀκάμαντα βοῶπις πότνια Ἥρη </p>
<p>πέμψεν ἐπ' Ὠκεανοῖο ῥοὰς ἀέκοντα νέεσθαι:  </p>
<p>ἠέλιος μὲν ἔδυ, παύσαντο δὲ δῖοι Ἀχαιοὶ </p>
<p>φυλόπιδος κρατερῆς καὶ ὁμοιΐου πολέμοιο. </p>
<p>Τρῶες δ' αὖθ' ἑτέρωθεν ἀπὸ κρατερῆς ὑσμίνης </p>
<p>χωρήσαντες ἔλυσαν ὑφ' ἅρμασιν ὠκέας ἵππους, </p>
<p>ἐς δ' ἀγορὴν ἀγέροντο πάρος δόρποιο μέδεσθαι. </p>
<p>ὀρθῶν δ' ἑσταότων ἀγορὴ γένετ', οὐδέ τις ἔτλη </p>
<p>ἕζεσθαι:  πάντας γὰρ ἔχε τρόμος, οὕνεκ' Ἀχιλλεὺς </p>
<p>ἐξεφάνη, δηρὸν δὲ μάχης ἐπέπαυτ' ἀλεγεινῆς. </p>
<p>τοῖσι δὲ Πουλυδάμας πεπνυμένος ἦρχ' ἀγορεύειν </p>
<p>Πανθοΐδης: ὃ γὰρ οἶος ὅρα πρόσσω καὶ ὀπίσσω:  </p>
<p>Ἕκτορι δ' ἦεν ἑταῖρος, ἰῇ δ' ἐν νυκτὶ γένοντο, </p>
<p>ἀλλ' ὃ μὲν ἂρ μύθοισιν, ὃ δ' ἔγχεϊ πολλὸν ἐνίκα:  </p>
<p>ὅ σφιν ἐϋφρονέων ἀγορήσατο καὶ μετέειπεν:  </p>
<p>ἀμφὶ μάλα φράζεσθε φίλοι:  κέλομαι γὰρ ἔγωγε </p>
<p>ἄστυδε νῦν ἰέναι, μὴ μίμνειν ἠῶ δῖαν </p>
<p>ἐν πεδίῳ παρὰ νηυσίν:  ἑκὰς δ' ἀπὸ τείχεός εἰμεν. </p>
<p>ὄφρα μὲν οὗτος ἀνὴρ Ἀγαμέμνονι μήνιε δίῳ </p>
<p>τόφρα δὲ ῥηΐτεροι πολεμίζειν ἦσαν Ἀχαιοί:  </p>
<p>χαίρεσκον γὰρ ἔγωγε θοῇς ἐπὶ νηυσὶν ἰαύων </p>
<p>ἐλπόμενος νῆας αἱρησέμεν ἀμφιελίσσας. </p>
<p>νῦν δ' αἰνῶς δείδοικα ποδώκεα Πηλεΐωνα:  </p>
<p>οἷος κείνου θυμὸς ὑπέρβιος, οὐκ ἐθελήσει </p>
<p>μίμνειν ἐν πεδίῳ, ὅθι περ Τρῶες καὶ Ἀχαιοὶ </p>
<p>ἐν μέσῳ ἀμφότεροι μένος Ἄρηος δατέονται, </p>
<p>ἀλλὰ περὶ πτόλιός τε μαχήσεται ἠδὲ γυναικῶν. </p>
<p>ἀλλ' ἴομεν προτὶ ἄστυ, πίθεσθέ μοι:  ὧδε γὰρ ἔσται:  </p>
<p>νῦν μὲν νὺξ ἀπέπαυσε ποδώκεα Πηλεΐωνα </p>
<p>ἀμβροσίη:  εἰ δ' ἄμμε κιχήσεται ἐνθάδ' ἐόντας </p>
<p>αὔριον ὁρμηθεὶς σὺν τεύχεσιν, εὖ νύ τις αὐτὸν </p>
<p>γνώσεται:  ἀσπασίως γὰρ ἀφίξεται Ἴλιον ἱρὴν </p>
<p>ὅς κε φύγῃ, πολλοὺς δὲ κύνες καὶ γῦπες ἔδονται </p>
<p>Τρώων:  αἲ γὰρ δή μοι ἀπ' οὔατος ὧδε γένοιτο. </p>
<p>εἰ δ' ἂν ἐμοῖς ἐπέεσσι πιθώμεθα κηδόμενοί περ, </p>
<p>νύκτα μὲν εἰν ἀγορῇ σθένος ἕξομεν, ἄστυ δὲ πύργοι </p>
<p>ὑψηλαί τε πύλαι σανίδες τ' ἐπὶ τῇς ἀραρυῖαι </p>
<p>μακραὶ ἐΰξεστοι ἐζευγμέναι εἰρύσσονται:  </p>
<p>πρῶϊ δ' ὑπηοῖοι σὺν τεύχεσι θωρηχθέντες </p>
<p>στησόμεθ' ἂμ πύργους: τῷ δ' ἄλγιον, αἴ κ' ἐθέλῃσιν </p>
<p>ἐλθὼν ἐκ νηῶν περὶ τείχεος ἄμμι μάχεσθαι. </p>
<p>ἂψ πάλιν εἶσ' ἐπὶ νῆας, ἐπεί κ' ἐριαύχενας ἵππους </p>
<p>παντοίου δρόμου ἄσῃ ὑπὸ πτόλιν ἠλασκάζων:  </p>
<p>εἴσω δ' οὔ μιν θυμὸς ἐφορμηθῆναι ἐάσει, </p>
<p>οὐδέ ποτ' ἐκπέρσει:  πρίν μιν κύνες ἀργοὶ ἔδονται. </p>
<p>τὸν δ' ἄρ' ὑπόδρα ἰδὼν προσέφη κορυθαίολος Ἕκτωρ:  </p>
<p>Πουλυδάμα σὺ μὲν οὐκέτ' ἐμοὶ φίλα ταῦτ' ἀγορεύεις, </p>
<p>ὃς κέλεαι κατὰ ἄστυ ἀλήμεναι αὖτις ἰόντας. </p>
<p>ἦ οὔ πω κεκόρησθε ἐελμένοι ἔνδοθι πύργων; </p>
<p>πρὶν μὲν γὰρ Πριάμοιο πόλιν μέροπες ἄνθρωποι </p>
<p>πάντες μυθέσκοντο πολύχρυσον πολύχαλκον:  </p>
<p>νῦν δὲ δὴ ἐξαπόλωλε δόμων κειμήλια καλά, </p>
<p>πολλὰ δὲ δὴ Φρυγίην καὶ Μῃονίην ἐρατεινὴν </p>
<p>κτήματα περνάμεν' ἵκει, ἐπεὶ μέγας ὠδύσατο Ζεύς. </p>
<p>νῦν δ' ὅτε πέρ μοι ἔδωκε Κρόνου πάϊς ἀγκυλομήτεω </p>
<p>κῦδος ἀρέσθ' ἐπὶ νηυσί, θαλάσσῃ τ' ἔλσαι Ἀχαιούς, </p>
<p>νήπιε μηκέτι ταῦτα νοήματα φαῖν' ἐνὶ δήμῳ:  </p>
<p>οὐ γάρ τις Τρώων ἐπιπείσεται:  οὐ γὰρ ἐάσω. </p>
<p>ἀλλ' ἄγεθ' ὡς ἂν ἐγὼ εἴπω, πειθώμεθα πάντες. </p>
<p>νῦν μὲν δόρπον ἕλεσθε κατὰ στρατὸν ἐν τελέεσσι, </p>
<p>καὶ φυλακῆς μνήσασθε, καὶ ἐγρήγορθε ἕκαστος: </p>
<p>Τρώων δ' ὃς κτεάτεσσιν ὑπερφιάλως ἀνιάζει, </p>
<p>συλλέξας λαοῖσι δότω καταδημοβορῆσαι:  </p>
<p>τῶν τινὰ βέλτερόν ἐστιν ἐπαυρέμεν ἤ περ Ἀχαιούς. </p>
<p>πρῶϊ δ' ὑπηοῖοι σὺν τεύχεσι θωρηχθέντες </p>
<p>νηυσὶν ἔπι γλαφυρῇσιν ἐγείρομεν ὀξὺν Ἄρηα. </p>
<p>εἰ δ' ἐτεὸν παρὰ ναῦφιν ἀνέστη δῖος Ἀχιλλεύς, </p>
<p>ἄλγιον αἴ κ' ἐθέλῃσι τῷ ἔσσεται:  οὔ μιν ἔγωγε </p>
<p>φεύξομαι ἐκ πολέμοιο δυσηχέος, ἀλλὰ μάλ' ἄντην </p>
<p>στήσομαι, ἤ κε φέρῃσι μέγα κράτος, ἦ κε φεροίμην. </p>
<p>ξυνὸς Ἐνυάλιος, καί τε κτανέοντα κατέκτα. </p>
<p>ὣς Ἕκτωρ ἀγόρευ', ἐπὶ δὲ Τρῶες κελάδησαν </p>
<p>νήπιοι:  ἐκ γάρ σφεων φρένας εἵλετο Παλλὰς Ἀθήνη. </p>
<p>Ἕκτορι μὲν γὰρ ἐπῄνησαν κακὰ μητιόωντι, </p>
<p>Πουλυδάμαντι δ' ἄρ' οὔ τις ὃς ἐσθλὴν φράζετο βουλήν. </p>
<p>δόρπον ἔπειθ' εἵλοντο κατὰ στρατόν:  αὐτὰρ Ἀχαιοὶ </p>
<p>παννύχιοι Πάτροκλον ἀνεστενάχοντο γοῶντες. </p>
<p>τοῖσι δὲ Πηλεΐδης ἁδινοῦ ἐξῆρχε γόοιο </p>
<p>χεῖρας ἐπ' ἀνδροφόνους θέμενος στήθεσσιν ἑταίρου </p>
<p>πυκνὰ μάλα στενάχων ὥς τε λὶς ἠϋγένειος, </p>
<p>ᾧ ῥά θ' ὑπὸ σκύμνους ἐλαφηβόλος ἁρπάσῃ ἀνὴρ </p>
<p>ὕλης ἐκ πυκινῆς: ὃ δέ τ' ἄχνυται ὕστερος ἐλθών, </p>
<p>πολλὰ δέ τ' ἄγκε' ἐπῆλθε μετ' ἀνέρος ἴχνι' ἐρευνῶν </p>
<p>εἴ ποθεν ἐξεύροι:  μάλα γὰρ δριμὺς χόλος αἱρεῖ:  </p>
<p>ὣς ὃ βαρὺ στενάχων μετεφώνεε Μυρμιδόνεσσιν:  </p>
<p>ὢ πόποι ἦ ῥ' ἅλιον ἔπος ἔκβαλον ἤματι κείνῳ </p>
<p>θαρσύνων ἥρωα Μενοίτιον ἐν μεγάροισι:  </p>
<p>φῆν δέ οἱ εἰς Ὀπόεντα περικλυτὸν υἱὸν ἀπάξειν </p>
<p>Ἴλιον ἐκπέρσαντα, λαχόντα τε ληΐδος αἶσαν. </p>
<p>ἀλλ' οὐ Ζεὺς ἄνδρεσσι νοήματα πάντα τελευτᾷ:  </p>
<p>ἄμφω γὰρ πέπρωται ὁμοίην γαῖαν ἐρεῦσαι </p>
<p>αὐτοῦ ἐνὶ Τροίῃ, ἐπεὶ οὐδ' ἐμὲ νοστήσαντα </p>
<p>δέξεται ἐν μεγάροισι γέρων ἱππηλάτα Πηλεὺς </p>
<p>οὐδὲ Θέτις μήτηρ, ἀλλ' αὐτοῦ γαῖα καθέξει. </p>
<p>νῦν δ' ἐπεὶ οὖν Πάτροκλε σεῦ ὕστερος εἶμ' ὑπὸ γαῖαν, </p>
<p>οὔ σε πρὶν κτεριῶ πρίν γ' Ἕκτορος ἐνθάδ' ἐνεῖκαι </p>
<p>τεύχεα καὶ κεφαλὴν μεγαθύμου σοῖο φονῆος: </p>
<p>δώδεκα δὲ προπάροιθε πυρῆς ἀποδειροτομήσω </p>
<p>Τρώων ἀγλαὰ τέκνα σέθεν κταμένοιο χολωθείς. </p>
<p>τόφρα δέ μοι παρὰ νηυσὶ κορωνίσι κείσεαι αὔτως, </p>
<p>ἀμφὶ δὲ σὲ Τρῳαὶ καὶ Δαρδανίδες βαθύκολποι </p>
<p>κλαύσονται νύκτάς τε καὶ ἤματα δάκρυ χέουσαι, </p>
<p>τὰς αὐτοὶ καμόμεσθα βίηφί τε δουρί τε μακρῷ </p>
<p>πιείρας πέρθοντε πόλεις μερόπων ἀνθρώπων. </p>
<p>ὣς εἰπὼν ἑτάροισιν ἐκέκλετο δῖος Ἀχιλλεὺς </p>
<p>ἀμφὶ πυρὶ στῆσαι τρίποδα μέγαν, ὄφρα τάχιστα </p>
<p>Πάτροκλον λούσειαν ἄπο βρότον αἱματόεντα. </p>
<p>οἳ δὲ λοετροχόον τρίποδ' ἵστασαν ἐν πυρὶ κηλέῳ, </p>
<p>ἐν δ' ἄρ' ὕδωρ ἔχεαν, ὑπὸ δὲ ξύλα δαῖον ἑλόντες. </p>
<p>γάστρην μὲν τρίποδος πῦρ ἄμφεπε, θέρμετο δ' ὕδωρ:  </p>
<p>αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ, </p>
<p>καὶ τότε δὴ λοῦσάν τε καὶ ἤλειψαν λίπ' ἐλαίῳ, </p>
<p>ἐν δ' ὠτειλὰς πλῆσαν ἀλείφατος ἐννεώροιο:  </p>
<p>ἐν λεχέεσσι δὲ θέντες ἑανῷ λιτὶ κάλυψαν </p>
<p>ἐς πόδας ἐκ κεφαλῆς, καθύπερθε δὲ φάρεϊ λευκῷ. </p>
<p>παννύχιοι μὲν ἔπειτα πόδας ταχὺν ἀμφ' Ἀχιλῆα </p>
<p>Μυρμιδόνες Πάτροκλον ἀνεστενάχοντο γοῶντες: </p>
<p>Ζεὺς δ' Ἥρην προσέειπε κασιγνήτην ἄλοχόν τε:  </p>
<p>ἔπρηξας καὶ ἔπειτα βοῶπις πότνια Ἥρη </p>
<p>ἀνστήσασ' Ἀχιλῆα πόδας ταχύν:  ἦ ῥά νυ σεῖο </p>
<p>ἐξ αὐτῆς ἐγένοντο κάρη κομόωντες Ἀχαιοί. </p>
<p>τὸν δ' ἠμείβετ' ἔπειτα βοῶπις πότνια Ἥρη:  </p>
<p>αἰνότατε Κρονίδη ποῖον τὸν μῦθον ἔειπες. </p>
<p>καὶ μὲν δή πού τις μέλλει βροτὸς ἀνδρὶ τελέσσαι, </p>
<p>ὅς περ θνητός τ' ἐστὶ καὶ οὐ τόσα μήδεα οἶδε:  </p>
<p>πῶς δὴ ἔγωγ', ἥ φημι θεάων ἔμμεν ἀρίστη, </p>
<p>ἀμφότερον γενεῇ τε καὶ οὕνεκα σὴ παράκοιτις </p>
<p>κέκλημαι, σὺ δὲ πᾶσι μετ' ἀθανάτοισιν ἀνάσσεις, </p>
<p>οὐκ ὄφελον Τρώεσσι κοτεσσαμένη κακὰ ῥάψαι; </p>
<p>ὣς οἳ μὲν τοιαῦτα πρὸς ἀλλήλους ἀγόρευον:  </p>
<p>Ἡφαίστου δ' ἵκανε δόμον Θέτις ἀργυρόπεζα </p>
<p>ἄφθιτον ἀστερόεντα μεταπρεπέ' ἀθανάτοισι </p>
<p>χάλκεον, ὅν ῥ' αὐτὸς ποιήσατο κυλλοποδίων. </p>
<p>τὸν δ' εὗρ' ἱδρώοντα ἑλισσόμενον περὶ φύσας </p>
<p>σπεύδοντα:  τρίποδας γὰρ ἐείκοσι πάντας ἔτευχεν </p>
<p>ἑστάμεναι περὶ τοῖχον ἐϋσταθέος μεγάροιο, </p>
<p>χρύσεα δέ σφ' ὑπὸ κύκλα ἑκάστῳ πυθμένι θῆκεν, </p>
<p>ὄφρά οἱ αὐτόματοι θεῖον δυσαίατ' ἀγῶνα </p>
<p>ἠδ' αὖτις πρὸς δῶμα νεοίατο θαῦμα ἰδέσθαι. </p>
<p>οἳ δ' ἤτοι τόσσον μὲν ἔχον τέλος, οὔατα δ' οὔ πω </p>
<p>δαιδάλεα προσέκειτο:  τά ῥ' ἤρτυε, κόπτε δὲ δεσμούς. </p>
<p>ὄφρ' ὅ γε ταῦτ' ἐπονεῖτο ἰδυίῃσι πραπίδεσσι, </p>
<p>τόφρά οἱ ἐγγύθεν ἦλθε θεὰ Θέτις ἀργυρόπεζα. </p>
<p>τὴν δὲ ἴδε προμολοῦσα Χάρις λιπαροκρήδεμνος </p>
<p>καλή, τὴν ὤπυιε περικλυτὸς ἀμφιγυήεις: </p>
<p>ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:  </p>
<p>τίπτε Θέτι τανύπεπλε ἱκάνεις ἡμέτερον δῶ </p>
<p>αἰδοίη τε φίλη τε; πάρος γε μὲν οὔ τι θαμίζεις. </p>
<p>ἀλλ' ἕπεο προτέρω, ἵνα τοι πὰρ ξείνια θείω. </p>
<p>ὣς ἄρα φωνήσασα πρόσω ἄγε δῖα θεάων. </p>
<p>τὴν μὲν ἔπειτα καθεῖσεν ἐπὶ θρόνου ἀργυροήλου </p>
<p>καλοῦ δαιδαλέου:  ὑπὸ δὲ θρῆνυς ποσὶν ἦεν:  </p>
<p>κέκλετο δ' Ἥφαιστον κλυτοτέχνην εἶπέ τε μῦθον:  </p>
<p>Ἥφαιστε πρόμολ' ὧδε:  Θέτις νύ τι σεῖο χατίζει. </p>
<p>τὴν δ' ἠμείβετ' ἔπειτα περικλυτὸς ἀμφιγυήεις: </p>
<p>ἦ ῥά νύ μοι δεινή τε καὶ αἰδοίη θεὸς ἔνδον, </p>
<p>ἥ μ' ἐσάωσ' ὅτε μ' ἄλγος ἀφίκετο τῆλε πεσόντα </p>
<p>μητρὸς ἐμῆς ἰότητι κυνώπιδος, ἥ μ' ἐθέλησε </p>
<p>κρύψαι χωλὸν ἐόντα:  τότ' ἂν πάθον ἄλγεα θυμῷ, </p>
<p>εἰ μή μ' Εὐρυνόμη τε Θέτις θ' ὑπεδέξατο κόλπῳ </p>
<p>Εὐρυνόμη θυγάτηρ ἀψορρόου Ὠκεανοῖο. </p>
<p>τῇσι παρ' εἰνάετες χάλκευον δαίδαλα πολλά, </p>
<p>πόρπας τε γναμπτάς θ' ἕλικας κάλυκάς τε καὶ ὅρμους </p>
<p>ἐν σπῆϊ γλαφυρῷ:  περὶ δὲ ῥόος Ὠκεανοῖο </p>
<p>ἀφρῷ μορμύρων ῥέεν ἄσπετος: οὐδέ τις ἄλλος </p>
<p>ᾔδεεν οὔτε θεῶν οὔτε θνητῶν ἀνθρώπων, </p>
<p>ἀλλὰ Θέτις τε καὶ Εὐρυνόμη ἴσαν, αἵ μ' ἐσάωσαν. </p>
<p>ἣ νῦν ἡμέτερον δόμον ἵκει:  τώ με μάλα χρεὼ </p>
<p>πάντα Θέτι καλλιπλοκάμῳ ζῳάγρια τίνειν. </p>
<p>ἀλλὰ σὺ μὲν νῦν οἱ παράθες ξεινήϊα καλά, </p>
<p>ὄφρ' ἂν ἐγὼ φύσας ἀποθείομαι ὅπλά τε πάντα. </p>
<p>ἦ, καὶ ἀπ' ἀκμοθέτοιο πέλωρ αἴητον ἀνέστη </p>
<p>χωλεύων:  ὑπὸ δὲ κνῆμαι ῥώοντο ἀραιαί. </p>
<p>φύσας μέν ῥ' ἀπάνευθε τίθει πυρός, ὅπλά τε πάντα </p>
<p>λάρνακ' ἐς ἀργυρέην συλλέξατο, τοῖς ἐπονεῖτο:  </p>
<p>σπόγγῳ δ' ἀμφὶ πρόσωπα καὶ ἄμφω χεῖρ' ἀπομόργνυ </p>
<p>αὐχένα τε στιβαρὸν καὶ στήθεα λαχνήεντα, </p>
<p>δῦ δὲ χιτῶν', ἕλε δὲ σκῆπτρον παχύ, βῆ δὲ θύραζε </p>
<p>χωλεύων:  ὑπὸ δ' ἀμφίπολοι ῥώοντο ἄνακτι </p>
<p>χρύσειαι ζωῇσι νεήνισιν εἰοικυῖαι. </p>
<p>τῇς ἐν μὲν νόος ἐστὶ μετὰ φρεσίν, ἐν δὲ καὶ αὐδὴ </p>
<p>καὶ σθένος, ἀθανάτων δὲ θεῶν ἄπο ἔργα ἴσασιν. </p>
<p>αἳ μὲν ὕπαιθα ἄνακτος ἐποίπνυον:  αὐτὰρ ὃ ἔρρων </p>
<p>πλησίον, ἔνθα Θέτις περ, ἐπὶ θρόνου ἷζε φαεινοῦ, </p>
<p>ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:  </p>
<p>τίπτε Θέτι τανύπεπλε ἱκάνεις ἡμέτερον δῶ </p>
<p>αἰδοίη τε φίλη τε; πάρος γε μὲν οὔ τι θαμίζεις. </p>
<p>αὔδα ὅ τι φρονέεις: τελέσαι δέ με θυμὸς ἄνωγεν, </p>
<p>εἰ δύναμαι τελέσαι γε καὶ εἰ τετελεσμένον ἐστίν. </p>
<p>τὸν δ' ἠμείβετ' ἔπειτα Θέτις κατὰ δάκρυ χέουσα:  </p>
<p>Ἥφαιστ', ἦ ἄρα δή τις, ὅσαι θεαί εἰσ' ἐν Ὀλύμπῳ, </p>
<p>τοσσάδ' ἐνὶ φρεσὶν ᾗσιν ἀνέσχετο κήδεα λυγρὰ </p>
<p>ὅσσ' ἐμοὶ ἐκ πασέων Κρονίδης Ζεὺς ἄλγε' ἔδωκεν; </p>
<p>ἐκ μέν μ' ἀλλάων ἁλιάων ἀνδρὶ δάμασσεν </p>
<p>Αἰακίδῃ Πηλῆϊ, καὶ ἔτλην ἀνέρος εὐνὴν </p>
<p>πολλὰ μάλ' οὐκ ἐθέλουσα. ὃ μὲν δὴ γήραϊ λυγρῷ </p>
<p>κεῖται ἐνὶ μεγάροις ἀρημένος, ἄλλα δέ μοι νῦν, </p>
<p>υἱὸν ἐπεί μοι δῶκε γενέσθαί τε τραφέμεν τε </p>
<p>ἔξοχον ἡρώων:  ὃ δ' ἀνέδραμεν ἔρνεϊ ἶσος: </p>
<p>τὸν μὲν ἐγὼ θρέψασα φυτὸν ὣς γουνῷ ἀλωῆς </p>
<p>νηυσὶν ἐπιπροέηκα κορωνίσιν Ἴλιον εἴσω </p>
<p>Τρωσὶ μαχησόμενον:  τὸν δ' οὐχ ὑποδέξομαι αὖτις </p>
<p>οἴκαδε νοστήσαντα δόμον Πηλήϊον εἴσω. </p>
<p>ὄφρα δέ μοι ζώει καὶ ὁρᾷ φάος ἠελίοιο </p>
<p>ἄχνυται, οὐδέ τί οἱ δύναμαι χραισμῆσαι ἰοῦσα. </p>
<p>κούρην ἣν ἄρα οἱ γέρας ἔξελον υἷες Ἀχαιῶν, </p>
<p>τὴν ἂψ ἐκ χειρῶν ἕλετο κρείων Ἀγαμέμνων. </p>
<p>ἤτοι ὃ τῆς ἀχέων φρένας ἔφθιεν:  αὐτὰρ Ἀχαιοὺς </p>
<p>Τρῶες ἐπὶ πρύμνῃσιν ἐείλεον, οὐδὲ θύραζε </p>
<p>εἴων ἐξιέναι:  τὸν δὲ λίσσοντο γέροντες </p>
<p>Ἀργείων, καὶ πολλὰ περικλυτὰ δῶρ' ὀνόμαζον. </p>
<p>ἔνθ' αὐτὸς μὲν ἔπειτ' ἠναίνετο λοιγὸν ἀμῦναι, </p>
<p>αὐτὰρ ὃ Πάτροκλον περὶ μὲν τὰ ἃ τεύχεα ἕσσε, </p>
<p>πέμπε δέ μιν πόλεμον δέ, πολὺν δ' ἅμα λαὸν ὄπασσε. </p>
<p>πᾶν δ' ἦμαρ μάρναντο περὶ Σκαιῇσι πύλῃσι:  </p>
<p>καί νύ κεν αὐτῆμαρ πόλιν ἔπραθον, εἰ μὴ Ἀπόλλων </p>
<p>πολλὰ κακὰ ῥέξαντα Μενοιτίου ἄλκιμον υἱὸν </p>
<p>ἔκταν' ἐνὶ προμάχοισι καὶ Ἕκτορι κῦδος ἔδωκε. </p>
<p>τοὔνεκα νῦν τὰ σὰ γούναθ' ἱκάνομαι, αἴ κ' ἐθέλῃσθα </p>
<p>υἱεῖ ἐμῷ ὠκυμόρῳ δόμεν ἀσπίδα καὶ τρυφάλειαν </p>
<p>καὶ καλὰς κνημῖδας ἐπισφυρίοις ἀραρυίας </p>
<p>καὶ θώρηχ':  ὃ γὰρ ἦν οἱ ἀπώλεσε πιστὸς ἑταῖρος </p>
<p>Τρωσὶ δαμείς: ὃ δὲ κεῖται ἐπὶ χθονὶ θυμὸν ἀχεύων. </p>
<p>τὴν δ' ἠμείβετ' ἔπειτα περικλυτὸς ἀμφιγυήεις: </p>
<p>θάρσει:  μή τοι ταῦτα μετὰ φρεσὶ σῇσι μελόντων. </p>
<p>αἲ γάρ μιν θανάτοιο δυσηχέος ὧδε δυναίμην </p>
<p>νόσφιν ἀποκρύψαι, ὅτε μιν μόρος αἰνὸς ἱκάνοι, </p>
<p>ὥς οἱ τεύχεα καλὰ παρέσσεται, οἷά τις αὖτε </p>
<p>ἀνθρώπων πολέων θαυμάσσεται, ὅς κεν ἴδηται. </p>
<p>ὣς εἰπὼν τὴν μὲν λίπεν αὐτοῦ, βῆ δ' ἐπὶ φύσας: </p>
<p>τὰς δ' ἐς πῦρ ἔτρεψε κέλευσέ τε ἐργάζεσθαι. </p>
<p>φῦσαι δ' ἐν χοάνοισιν ἐείκοσι πᾶσαι ἐφύσων </p>
<p>παντοίην εὔπρηστον ἀϋτμὴν ἐξανιεῖσαι, </p>
<p>ἄλλοτε μὲν σπεύδοντι παρέμμεναι, ἄλλοτε δ' αὖτε, </p>
<p>ὅππως Ἥφαιστός τ' ἐθέλοι καὶ ἔργον ἄνοιτο. </p>
<p>χαλκὸν δ' ἐν πυρὶ βάλλεν ἀτειρέα κασσίτερόν τε </p>
<p>καὶ χρυσὸν τιμῆντα καὶ ἄργυρον:  αὐτὰρ ἔπειτα </p>
<p>θῆκεν ἐν ἀκμοθέτῳ μέγαν ἄκμονα, γέντο δὲ χειρὶ </p>
<p>ῥαιστῆρα κρατερήν, ἑτέρηφι δὲ γέντο πυράγρην. </p>
<p>ποίει δὲ πρώτιστα σάκος μέγα τε στιβαρόν τε </p>
<p>πάντοσε δαιδάλλων, περὶ δ' ἄντυγα βάλλε φαεινὴν </p>
<p>τρίπλακα μαρμαρέην, ἐκ δ' ἀργύρεον τελαμῶνα. </p>
<p>πέντε δ' ἄρ' αὐτοῦ ἔσαν σάκεος πτύχες: αὐτὰρ ἐν αὐτῷ </p>
<p>ποίει δαίδαλα πολλὰ ἰδυίῃσι πραπίδεσσιν. </p>
<p>ἐν μὲν γαῖαν ἔτευξ', ἐν δ' οὐρανόν, ἐν δὲ θάλασσαν, </p>
<p>ἠέλιόν τ' ἀκάμαντα σελήνην τε πλήθουσαν, </p>
<p>ἐν δὲ τὰ τείρεα πάντα, τά τ' οὐρανὸς ἐστεφάνωται, </p>
<p>Πληϊάδας θ' Ὑάδας τε τό τε σθένος Ὠρίωνος </p>
<p>Ἄρκτόν θ', ἣν καὶ Ἄμαξαν ἐπίκλησιν καλέουσιν, </p>
<p>ἥ τ' αὐτοῦ στρέφεται καί τ' Ὠρίωνα δοκεύει, </p>
<p>οἴη δ' ἄμμορός ἐστι λοετρῶν Ὠκεανοῖο. </p>
<p>ἐν δὲ δύω ποίησε πόλεις μερόπων ἀνθρώπων </p>
<p>καλάς. ἐν τῇ μέν ῥα γάμοι τ' ἔσαν εἰλαπίναι τε, </p>
<p>νύμφας δ' ἐκ θαλάμων δαΐδων ὕπο λαμπομενάων </p>
<p>ἠγίνεον ἀνὰ ἄστυ, πολὺς δ' ὑμέναιος ὀρώρει:  </p>
<p>κοῦροι δ' ὀρχηστῆρες ἐδίνεον, ἐν δ' ἄρα τοῖσιν </p>
<p>αὐλοὶ φόρμιγγές τε βοὴν ἔχον:  αἳ δὲ γυναῖκες </p>
<p>ἱστάμεναι θαύμαζον ἐπὶ προθύροισιν ἑκάστη. </p>
<p>λαοὶ δ' εἰν ἀγορῇ ἔσαν ἀθρόοι:  ἔνθα δὲ νεῖκος </p>
<p>ὠρώρει, δύο δ' ἄνδρες ἐνείκεον εἵνεκα ποινῆς </p>
<p>ἀνδρὸς ἀποφθιμένου:  ὃ μὲν εὔχετο πάντ' ἀποδοῦναι </p>
<p>δήμῳ πιφαύσκων, ὃ δ' ἀναίνετο μηδὲν ἑλέσθαι:  </p>
<p>ἄμφω δ' ἱέσθην ἐπὶ ἴστορι πεῖραρ ἑλέσθαι. </p>
<p>λαοὶ δ' ἀμφοτέροισιν ἐπήπυον ἀμφὶς ἀρωγοί:  </p>
<p>κήρυκες δ' ἄρα λαὸν ἐρήτυον:  οἳ δὲ γέροντες </p>
<p>εἵατ' ἐπὶ ξεστοῖσι λίθοις ἱερῷ ἐνὶ κύκλῳ, </p>
<p>σκῆπτρα δὲ κηρύκων ἐν χέρσ' ἔχον ἠεροφώνων:  </p>
<p>τοῖσιν ἔπειτ' ἤϊσσον, ἀμοιβηδὶς δὲ δίκαζον. </p>
<p>κεῖτο δ' ἄρ' ἐν μέσσοισι δύω χρυσοῖο τάλαντα, </p>
<p>τῷ δόμεν ὃς μετὰ τοῖσι δίκην ἰθύντατα εἴποι. </p>
<p>τὴν δ' ἑτέρην πόλιν ἀμφὶ δύω στρατοὶ ἥατο λαῶν </p>
<p>τεύχεσι λαμπόμενοι:  δίχα δέ σφισιν ἥνδανε βουλή, </p>
<p>ἠὲ διαπραθέειν ἢ ἄνδιχα πάντα δάσασθαι </p>
<p>κτῆσιν ὅσην πτολίεθρον ἐπήρατον ἐντὸς ἔεργεν:  </p>
<p>οἳ δ' οὔ πω πείθοντο, λόχῳ δ' ὑπεθωρήσσοντο. </p>
<p>τεῖχος μέν ῥ' ἄλοχοί τε φίλαι καὶ νήπια τέκνα </p>
<p>ῥύατ' ἐφεσταότες, μετὰ δ' ἀνέρες οὓς ἔχε γῆρας: </p>
<p>οἳ δ' ἴσαν:  ἦρχε δ' ἄρά σφιν Ἄρης καὶ Παλλὰς Ἀθήνη </p>
<p>ἄμφω χρυσείω, χρύσεια δὲ εἵματα ἕσθην, </p>
<p>καλὼ καὶ μεγάλω σὺν τεύχεσιν, ὥς τε θεώ περ </p>
<p>ἀμφὶς ἀριζήλω:  λαοὶ δ' ὑπολίζονες ἦσαν. </p>
<p>οἳ δ' ὅτε δή ῥ' ἵκανον ὅθι σφίσιν εἶκε λοχῆσαι </p>
<p>ἐν ποταμῷ, ὅθι τ' ἀρδμὸς ἔην πάντεσσι βοτοῖσιν, </p>
<p>ἔνθ' ἄρα τοί γ' ἵζοντ' εἰλυμένοι αἴθοπι χαλκῷ. </p>
<p>τοῖσι δ' ἔπειτ' ἀπάνευθε δύω σκοποὶ εἵατο λαῶν </p>
<p>δέγμενοι ὁππότε μῆλα ἰδοίατο καὶ ἕλικας βοῦς. </p>
<p>οἳ δὲ τάχα προγένοντο, δύω δ' ἅμ' ἕποντο νομῆες </p>
<p>τερπόμενοι σύριγξι:  δόλον δ' οὔ τι προνόησαν. </p>
<p>οἳ μὲν τὰ προϊδόντες ἐπέδραμον, ὦκα δ' ἔπειτα </p>
<p>τάμνοντ' ἀμφὶ βοῶν ἀγέλας καὶ πώεα καλὰ </p>
<p>ἀργεννέων οἰῶν, κτεῖνον δ' ἐπὶ μηλοβοτῆρας. </p>
<p>οἳ δ' ὡς οὖν ἐπύθοντο πολὺν κέλαδον παρὰ βουσὶν </p>
<p>εἰράων προπάροιθε καθήμενοι, αὐτίκ' ἐφ' ἵππων </p>
<p>βάντες ἀερσιπόδων μετεκίαθον, αἶψα δ' ἵκοντο. </p>
<p>στησάμενοι δ' ἐμάχοντο μάχην ποταμοῖο παρ' ὄχθας, </p>
<p>βάλλον δ' ἀλλήλους χαλκήρεσιν ἐγχείῃσιν. </p>
<p>ἐν δ' Ἔρις ἐν δὲ Κυδοιμὸς ὁμίλεον, ἐν δ' ὀλοὴ Κήρ, </p>
<p>ἄλλον ζωὸν ἔχουσα νεούτατον, ἄλλον ἄουτον, </p>
<p>ἄλλον τεθνηῶτα κατὰ μόθον ἕλκε ποδοῖιν:  </p>
<p>εἷμα δ' ἔχ' ἀμφ' ὤμοισι δαφοινεὸν αἵματι φωτῶν. </p>
<p>ὡμίλευν δ' ὥς τε ζωοὶ βροτοὶ ἠδ' ἐμάχοντο, </p>
<p>νεκρούς τ' ἀλλήλων ἔρυον κατατεθνηῶτας. </p>
<p>ἐν δ' ἐτίθει νειὸν μαλακὴν πίειραν ἄρουραν </p>
<p>εὐρεῖαν τρίπολον:  πολλοὶ δ' ἀροτῆρες ἐν αὐτῇ </p>
<p>ζεύγεα δινεύοντες ἐλάστρεον ἔνθα καὶ ἔνθα. </p>
<p>οἳ δ' ὁπότε στρέψαντες ἱκοίατο τέλσον ἀρούρης, </p>
<p>τοῖσι δ' ἔπειτ' ἐν χερσὶ δέπας μελιηδέος οἴνου </p>
<p>δόσκεν ἀνὴρ ἐπιών:  τοὶ δὲ στρέψασκον ἀν' ὄγμους, </p>
<p>ἱέμενοι νειοῖο βαθείης τέλσον ἱκέσθαι. </p>
<p>ἣ δὲ μελαίνετ' ὄπισθεν, ἀρηρομένῃ δὲ ἐῴκει, </p>
<p>χρυσείη περ ἐοῦσα:  τὸ δὴ περὶ θαῦμα τέτυκτο. </p>
<p>ἐν δ' ἐτίθει τέμενος βασιλήϊον:  ἔνθα δ' ἔριθοι </p>
<p>ἤμων ὀξείας δρεπάνας ἐν χερσὶν ἔχοντες. </p>
<p>δράγματα δ' ἄλλα μετ' ὄγμον ἐπήτριμα πῖπτον ἔραζε, </p>
<p>ἄλλα δ' ἀμαλλοδετῆρες ἐν ἐλλεδανοῖσι δέοντο. </p>
<p>τρεῖς δ' ἄρ' ἀμαλλοδετῆρες ἐφέστασαν:  αὐτὰρ ὄπισθε </p>
<p>παῖδες δραγμεύοντες ἐν ἀγκαλίδεσσι φέροντες </p>
<p>ἀσπερχὲς πάρεχον:  βασιλεὺς δ' ἐν τοῖσι σιωπῇ </p>
<p>σκῆπτρον ἔχων ἑστήκει ἐπ' ὄγμου γηθόσυνος κῆρ. </p>
<p>κήρυκες δ' ἀπάνευθεν ὑπὸ δρυῒ δαῖτα πένοντο, </p>
<p>βοῦν δ' ἱερεύσαντες μέγαν ἄμφεπον:  αἳ δὲ γυναῖκες </p>
<p>δεῖπνον ἐρίθοισιν λεύκ' ἄλφιτα πολλὰ πάλυνον. </p>
<p>ἐν δ' ἐτίθει σταφυλῇσι μέγα βρίθουσαν ἀλωὴν </p>
<p>καλὴν χρυσείην:  μέλανες δ' ἀνὰ βότρυες ἦσαν, </p>
<p>ἑστήκει δὲ κάμαξι διαμπερὲς ἀργυρέῃσιν. </p>
<p>ἀμφὶ δὲ κυανέην κάπετον, περὶ δ' ἕρκος ἔλασσε </p>
<p>κασσιτέρου:  μία δ' οἴη ἀταρπιτὸς ἦεν ἐπ' αὐτήν, </p>
<p>τῇ νίσοντο φορῆες ὅτε τρυγόῳεν ἀλωήν. </p>
<p>παρθενικαὶ δὲ καὶ ἠΐθεοι ἀταλὰ φρονέοντες </p>
<p>πλεκτοῖς ἐν ταλάροισι φέρον μελιηδέα καρπόν. </p>
<p>τοῖσιν δ' ἐν μέσσοισι πάϊς φόρμιγγι λιγείῃ </p>
<p>ἱμερόεν κιθάριζε, λίνον δ' ὑπὸ καλὸν ἄειδε </p>
<p>λεπταλέῃ φωνῇ:  τοὶ δὲ ῥήσσοντες ἁμαρτῇ </p>
<p>μολπῇ τ' ἰυγμῷ τε ποσὶ σκαίροντες ἕποντο. </p>
<p>ἐν δ' ἀγέλην ποίησε βοῶν ὀρθοκραιράων:  </p>
<p>αἳ δὲ βόες χρυσοῖο τετεύχατο κασσιτέρου τε, </p>
<p>μυκηθμῷ δ' ἀπὸ κόπρου ἐπεσσεύοντο νομὸν δὲ </p>
<p>πὰρ ποταμὸν κελάδοντα, παρὰ ῥοδανὸν δονακῆα. </p>
<p>χρύσειοι δὲ νομῆες ἅμ' ἐστιχόωντο βόεσσι </p>
<p>τέσσαρες, ἐννέα δέ σφι κύνες πόδας ἀργοὶ ἕποντο. </p>
<p>σμερδαλέω δὲ λέοντε δύ' ἐν πρώτῃσι βόεσσι </p>
<p>ταῦρον ἐρύγμηλον ἐχέτην:  ὃ δὲ μακρὰ μεμυκὼς </p>
<p>ἕλκετο:  τὸν δὲ κύνες μετεκίαθον ἠδ' αἰζηοί. </p>
<p>τὼ μὲν ἀναρρήξαντε βοὸς μεγάλοιο βοείην </p>
<p>ἔγκατα καὶ μέλαν αἷμα λαφύσσετον:  οἳ δὲ νομῆες </p>
<p>αὔτως ἐνδίεσαν ταχέας κύνας ὀτρύνοντες. </p>
<p>οἳ δ' ἤτοι δακέειν μὲν ἀπετρωπῶντο λεόντων, </p>
<p>ἱστάμενοι δὲ μάλ' ἐγγὺς ὑλάκτεον ἔκ τ' ἀλέοντο. </p>
<p>ἐν δὲ νομὸν ποίησε περικλυτὸς ἀμφιγυήεις </p>
<p>ἐν καλῇ βήσσῃ μέγαν οἰῶν ἀργεννάων, </p>
<p>σταθμούς τε κλισίας τε κατηρεφέας ἰδὲ σηκούς. </p>
<p>ἐν δὲ χορὸν ποίκιλλε περικλυτὸς ἀμφιγυήεις, </p>
<p>τῷ ἴκελον οἷόν ποτ' ἐνὶ Κνωσῷ εὐρείῃ </p>
<p>Δαίδαλος ἤσκησεν καλλιπλοκάμῳ Ἀριάδνῃ. </p>
<p>ἔνθα μὲν ἠΐθεοι καὶ παρθένοι ἀλφεσίβοιαι </p>
<p>ὀρχεῦντ' ἀλλήλων ἐπὶ καρπῷ χεῖρας ἔχοντες. </p>
<p>τῶν δ' αἳ μὲν λεπτὰς ὀθόνας ἔχον, οἳ δὲ χιτῶνας </p>
<p>εἵατ' ἐϋννήτους, ἦκα στίλβοντας ἐλαίῳ:  </p>
<p>καί ῥ' αἳ μὲν καλὰς στεφάνας ἔχον, οἳ δὲ μαχαίρας </p>
<p>εἶχον χρυσείας ἐξ ἀργυρέων τελαμώνων. </p>
<p>οἳ δ' ὁτὲ μὲν θρέξασκον ἐπισταμένοισι πόδεσσι </p>
<p>ῥεῖα μάλ', ὡς ὅτε τις τροχὸν ἄρμενον ἐν παλάμῃσιν </p>
<p>ἑζόμενος κεραμεὺς πειρήσεται, αἴ κε θέῃσιν:  </p>
<p>ἄλλοτε δ' αὖ θρέξασκον ἐπὶ στίχας ἀλλήλοισι. </p>
<p>πολλὸς δ' ἱμερόεντα χορὸν περιίσταθ' ὅμιλος </p>
<p>τερπόμενοι:  </p>
<p>δοιὼ δὲ κυβιστητῆρε κατ' αὐτοὺς </p>
<p>μολπῆς ἐξάρχοντες ἐδίνευον κατὰ μέσσους. </p>
<p>ἐν δ' ἐτίθει ποταμοῖο μέγα σθένος Ὠκεανοῖο </p>
<p>ἄντυγα πὰρ πυμάτην σάκεος πύκα ποιητοῖο. </p>
<p>αὐτὰρ ἐπεὶ δὴ τεῦξε σάκος μέγα τε στιβαρόν τε, </p>
<p>τεῦξ' ἄρα οἱ θώρηκα φαεινότερον πυρὸς αὐγῆς, </p>
<p>τεῦξε δέ οἱ κόρυθα βριαρὴν κροτάφοις ἀραρυῖαν </p>
<p>καλὴν δαιδαλέην, ἐπὶ δὲ χρύσεον λόφον ἧκε, </p>
<p>τεῦξε δέ οἱ κνημῖδας ἑανοῦ κασσιτέροιο. </p>
<p>αὐτὰρ ἐπεὶ πάνθ' ὅπλα κάμε κλυτὸς ἀμφιγυήεις, </p>
<p>μητρὸς Ἀχιλλῆος θῆκε προπάροιθεν ἀείρας. </p>
<p>ἣ δ' ἴρηξ ὣς ἆλτο κατ' Οὐλύμπου νιφόεντος </p>
<p>τεύχεα μαρμαίροντα παρ' Ἡφαίστοιο φέρουσα. </p></div1>
<div1 lines="424" n="19">
<p>Ἠὼς μὲν κροκόπεπλος ἀπ' Ὠκεανοῖο ῥοάων </p>
<p>ὄρνυθ', ἵν' ἀθανάτοισι φόως φέροι ἠδὲ βροτοῖσιν:  </p>
<p>ἣ δ' ἐς νῆας ἵκανε θεοῦ πάρα δῶρα φέρουσα. </p>
<p>εὗρε δὲ Πατρόκλῳ περικείμενον ὃν φίλον υἱὸν </p>
<p>κλαίοντα λιγέως: πολέες δ' ἀμφ' αὐτὸν ἑταῖροι </p>
<p>μύρονθ':  ἣ δ' ἐν τοῖσι παρίστατο δῖα θεάων, </p>
<p>ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:  </p>
<p>τέκνον ἐμὸν τοῦτον μὲν ἐάσομεν ἀχνύμενοί περ </p>
<p>κεῖσθαι, ἐπεὶ δὴ πρῶτα θεῶν ἰότητι δαμάσθη:  </p>
<p>τύνη δ' Ἡφαίστοιο πάρα κλυτὰ τεύχεα δέξο </p>
<p>καλὰ μάλ', οἷ' οὔ πώ τις ἀνὴρ ὤμοισι φόρησεν. </p>
<p>ὡς ἄρα φωνήσασα θεὰ κατὰ τεύχε' ἔθηκε </p>
<p>πρόσθεν Ἀχιλλῆος: τὰ δ' ἀνέβραχε δαίδαλα πάντα. </p>
<p>Μυρμιδόνας δ' ἄρα πάντας ἕλε τρόμος, οὐδέ τις ἔτλη </p>
<p>ἄντην εἰσιδέειν, ἀλλ' ἔτρεσαν. αὐτὰρ Ἀχιλλεὺς </p>
<p>ὡς εἶδ', ὥς μιν μᾶλλον ἔδυ χόλος, ἐν δέ οἱ ὄσσε </p>
<p>δεινὸν ὑπὸ βλεφάρων ὡς εἰ σέλας ἐξεφάανθεν:  </p>
<p>τέρπετο δ' ἐν χείρεσσιν ἔχων θεοῦ ἀγλαὰ δῶρα. </p>
<p>αὐτὰρ ἐπεὶ φρεσὶν ᾗσι τετάρπετο δαίδαλα λεύσσων </p>
<p>αὐτίκα μητέρα ἣν ἔπεα πτερόεντα προσηύδα:  </p>
<p>μῆτερ ἐμὴ τὰ μὲν ὅπλα θεὸς πόρεν οἷ' ἐπιεικὲς </p>
<p>ἔργ' ἔμεν ἀθανάτων, μὴ δὲ βροτὸν ἄνδρα τελέσσαι. </p>
<p>νῦν δ' ἤτοι μὲν ἐγὼ θωρήξομαι:  ἀλλὰ μάλ' αἰνῶς </p>
<p>δείδω μή μοι τόφρα Μενοιτίου ἄλκιμον υἱὸν </p>
<p>μυῖαι καδδῦσαι κατὰ χαλκοτύπους ὠτειλὰς </p>
<p>εὐλὰς ἐγγείνωνται, ἀεικίσσωσι δὲ νεκρόν, </p>
<p>ἐκ δ' αἰὼν πέφαται, κατὰ δὲ χρόα πάντα σαπήῃ. </p>
<p>τὸν δ' ἠμείβετ' ἔπειτα θεὰ Θέτις ἀργυρόπεζα:  </p>
<p>τέκνον μή τοι ταῦτα μετὰ φρεσὶ σῇσι μελόντων. </p>
<p>τῷ μὲν ἐγὼ πειρήσω ἀλαλκεῖν ἄγρια φῦλα </p>
<p>μυίας, αἵ ῥά τε φῶτας ἀρηϊφάτους κατέδουσιν:  </p>
<p>ἤν περ γὰρ κεῖταί γε τελεσφόρον εἰς ἐνιαυτόν, </p>
<p>αἰεὶ τῷ γ' ἔσται χρὼς ἔμπεδος, ἢ καὶ ἀρείων. </p>
<p>ἀλλὰ σύ γ' εἰς ἀγορὴν καλέσας ἥρωας Ἀχαιοὺς </p>
<p>μῆνιν ἀποειπὼν Ἀγαμέμνονι ποιμένι λαῶν </p>
<p>αἶψα μάλ' ἐς πόλεμον θωρήσσεο, δύσεο δ' ἀλκήν. </p>
<p>ὣς ἄρα φωνήσασα μένος πολυθαρσὲς ἐνῆκε, </p>
<p>Πατρόκλῳ δ' αὖτ' ἀμβροσίην καὶ νέκταρ ἐρυθρὸν </p>
<p>στάξε κατὰ ῥινῶν, ἵνα οἱ χρὼς ἔμπεδος εἴη. </p>
<p>αὐτὰρ ὃ βῆ παρὰ θῖνα θαλάσσης δῖος Ἀχιλλεὺς </p>
<p>σμερδαλέα ἰάχων, ὦρσεν δ' ἥρωας Ἀχαιούς. </p>
<p>καί ῥ' οἵ περ τὸ πάρος γε νεῶν ἐν ἀγῶνι μένεσκον </p>
<p>οἵ τε κυβερνῆται καὶ ἔχον οἰήϊα νηῶν </p>
<p>καὶ ταμίαι παρὰ νηυσὶν ἔσαν σίτοιο δοτῆρες, </p>
<p>καὶ μὴν οἳ τότε γ' εἰς ἀγορὴν ἴσαν, οὕνεκ' Ἀχιλλεὺς </p>
<p>ἐξεφάνη, δηρὸν δὲ μάχης ἐπέπαυτ' ἀλεγεινῆς. </p>
<p>τὼ δὲ δύω σκάζοντε βάτην Ἄρεος θεράποντε </p>
<p>Τυδεΐδης τε μενεπτόλεμος καὶ δῖος Ὀδυσσεὺς </p>
<p>ἔγχει ἐρειδομένω:  ἔτι γὰρ ἔχον ἕλκεα λυγρά:  </p>
<p>κὰδ δὲ μετὰ πρώτῃ ἀγορῇ ἵζοντο κιόντες. </p>
<p>αὐτὰρ ὃ δεύτατος ἦλθεν ἄναξ ἀνδρῶν Ἀγαμέμνων </p>
<p>ἕλκος ἔχων:  καὶ γὰρ τὸν ἐνὶ κρατερῇ ὑσμίνῃ </p>
<p>οὖτα Κόων Ἀντηνορίδης χαλκήρεϊ δουρί. </p>
<p>αὐτὰρ ἐπεὶ δὴ πάντες ἀολλίσθησαν Ἀχαιοί, </p>
<p>τοῖσι δ' ἀνιστάμενος μετέφη πόδας ὠκὺς Ἀχιλλεύς: </p>
<p>Ἀτρεΐδη ἦ ἄρ τι τόδ' ἀμφοτέροισιν ἄρειον </p>
<p>ἔπλετο σοὶ καὶ ἐμοί, ὅ τε νῶΐ περ ἀχνυμένω κῆρ </p>
<p>θυμοβόρῳ ἔριδι μενεήναμεν εἵνεκα κούρης; </p>
<p>τὴν ὄφελ' ἐν νήεσσι κατακτάμεν Ἄρτεμις ἰῷ </p>
<p>ἤματι τῷ ὅτ' ἐγὼν ἑλόμην Λυρνησσὸν ὀλέσσας: </p>
<p>τώ κ' οὐ τόσσοι Ἀχαιοὶ ὀδὰξ ἕλον ἄσπετον οὖδας </p>
<p>δυσμενέων ὑπὸ χερσὶν ἐμεῦ ἀπομηνίσαντος. </p>
<p>Ἕκτορι μὲν καὶ Τρωσὶ τὸ κέρδιον:  αὐτὰρ Ἀχαιοὺς </p>
<p>δηρὸν ἐμῆς καὶ σῆς ἔριδος μνήσεσθαι ὀΐω. </p>
<p>ἀλλὰ τὰ μὲν προτετύχθαι ἐάσομεν ἀχνύμενοί περ </p>
<p>θυμὸν ἐνὶ στήθεσσι φίλον δαμάσαντες ἀνάγκῃ:  </p>
<p>νῦν δ' ἤτοι μὲν ἐγὼ παύω χόλον, οὐδέ τί με χρὴ </p>
<p>ἀσκελέως αἰεὶ μενεαινέμεν:  ἀλλ' ἄγε θᾶσσον </p>
<p>ὄτρυνον πόλεμον δὲ κάρη κομόωντας Ἀχαιούς, </p>
<p>ὄφρ' ἔτι καὶ Τρώων πειρήσομαι ἀντίον ἐλθὼν </p>
<p>αἴ κ' ἐθέλωσ' ἐπὶ νηυσὶν ἰαύειν:  ἀλλά τιν' οἴω </p>
<p>ἀσπασίως αὐτῶν γόνυ κάμψειν, ὅς κε φύγῃσι </p>
<p>δηΐου ἐκ πολέμοιο ὑπ' ἔγχεος ἡμετέροιο. </p>
<p>ὣς ἔφαθ', οἳ δ' ἐχάρησαν ἐϋκνήμιδες Ἀχαιοὶ </p>
<p>μῆνιν ἀπειπόντος μεγαθύμου Πηλεΐωνος. </p>
<p>τοῖσι δὲ καὶ μετέειπεν ἄναξ ἀνδρῶν Ἀγαμέμνων </p>
<p>αὐτόθεν ἐξ ἕδρης, οὐδ' ἐν μέσσοισιν ἀναστάς: </p>
<p>ὦ φίλοι ἥρωες Δαναοὶ θεράποντες Ἄρηος </p>
<p>ἑσταότος μὲν καλὸν ἀκούειν, οὐδὲ ἔοικεν </p>
<p>ὑββάλλειν:  χαλεπὸν γὰρ ἐπισταμένῳ περ ἐόντι. </p>
<p>ἀνδρῶν δ' ἐν πολλῷ ὁμάδῳ πῶς κέν τις ἀκούσαι </p>
<p>ἢ εἴποι; βλάβεται δὲ λιγύς περ ἐὼν ἀγορητής. </p>
<p>Πηλεΐδῃ μὲν ἐγὼν ἐνδείξομαι:  αὐτὰρ οἱ ἄλλοι </p>
<p>σύνθεσθ' Ἀργεῖοι, μῦθόν τ' εὖ γνῶτε ἕκαστος. </p>
<p>πολλάκι δή μοι τοῦτον Ἀχαιοὶ μῦθον ἔειπον </p>
<p>καί τέ με νεικείεσκον:  ἐγὼ δ' οὐκ αἴτιός εἰμι, </p>
<p>ἀλλὰ Ζεὺς καὶ Μοῖρα καὶ ἠεροφοῖτις Ἐρινύς, </p>
<p>οἵ τέ μοι εἰν ἀγορῇ φρεσὶν ἔμβαλον ἄγριον ἄτην, </p>
<p>ἤματι τῷ ὅτ' Ἀχιλλῆος γέρας αὐτὸς ἀπηύρων. </p>
<p>ἀλλὰ τί κεν ῥέξαιμι; θεὸς διὰ πάντα τελευτᾷ. </p>
<p>πρέσβα Διὸς θυγάτηρ Ἄτη, ἣ πάντας ἀᾶται, </p>
<p>οὐλομένη:  τῇ μέν θ' ἁπαλοὶ πόδες: οὐ γὰρ ἐπ' οὔδει </p>
<p>πίλναται, ἀλλ' ἄρα ἥ γε κατ' ἀνδρῶν κράατα βαίνει </p>
<p>βλάπτουσ' ἀνθρώπους: κατὰ δ' οὖν ἕτερόν γε πέδησε. </p>
<p>καὶ γὰρ δή νύ ποτε Ζεὺς ἄσατο, τόν περ ἄριστον </p>
<p>ἀνδρῶν ἠδὲ θεῶν φασ' ἔμμεναι:  ἀλλ' ἄρα καὶ τὸν </p>
<p>Ἥρη θῆλυς ἐοῦσα δολοφροσύνῃς ἀπάτησεν, </p>
<p>ἤματι τῷ ὅτ' ἔμελλε βίην Ἡρακληείην </p>
<p>Ἀλκμήνη τέξεσθαι ἐϋστεφάνῳ ἐνὶ Θήβῃ. </p>
<p>ἤτοι ὅ γ' εὐχόμενος μετέφη πάντεσσι θεοῖσι:  </p>
<p>κέκλυτέ μευ πάντές τε θεοὶ πᾶσαί τε θέαιναι, </p>
<p>ὄφρ' εἴπω τά με θυμὸς ἐνὶ στήθεσσιν ἀνώγει. </p>
<p>σήμερον ἄνδρα φόως δὲ μογοστόκος Εἰλείθυια </p>
<p>ἐκφανεῖ, ὃς πάντεσσι περικτιόνεσσιν ἀνάξει, </p>
<p>τῶν ἀνδρῶν γενεῆς οἵ θ' αἵματος ἐξ ἐμεῦ εἰσί. </p>
<p>τὸν δὲ δολοφρονέουσα προσηύδα πότνια Ἥρη:  </p>
<p>ψευστήσεις, οὐδ' αὖτε τέλος μύθῳ ἐπιθήσεις. </p>
<p>εἰ δ' ἄγε νῦν μοι ὄμοσσον Ὀλύμπιε καρτερὸν ὅρκον, </p>
<p>ἦ μὲν τὸν πάντεσσι περικτιόνεσσιν ἀνάξειν </p>
<p>ὅς κεν ἐπ' ἤματι τῷδε πέσῃ μετὰ ποσσὶ γυναικὸς </p>
<p>τῶν ἀνδρῶν οἳ σῆς ἐξ αἵματός εἰσι γενέθλης. </p>
<p>ὣς ἔφατο:  Ζεὺς δ' οὔ τι δολοφροσύνην ἐνόησεν, </p>
<p>ἀλλ' ὄμοσεν μέγαν ὅρκον, ἔπειτα δὲ πολλὸν ἀάσθη. </p>
<p>Ἥρη δ' ἀΐξασα λίπεν ῥίον Οὐλύμποιο, </p>
<p>καρπαλίμως δ' ἵκετ' Ἄργος Ἀχαιικόν, ἔνθ' ἄρα ᾔδη </p>
<p>ἰφθίμην ἄλοχον Σθενέλου Περσηϊάδαο. </p>
<p>ἣ δ' ἐκύει φίλον υἱόν, ὃ δ' ἕβδομος ἑστήκει μείς: </p>
<p>ἐκ δ' ἄγαγε πρὸ φόως δὲ καὶ ἠλιτόμηνον ἐόντα, </p>
<p>Ἀλκμήνης δ' ἀπέπαυσε τόκον, σχέθε δ' Εἰλειθυίας. </p>
<p>αὐτὴ δ' ἀγγελέουσα Δία Κρονίωνα προσηύδα:  </p>
<p>Ζεῦ πάτερ ἀργικέραυνε ἔπος τί τοι ἐν φρεσὶ θήσω:  </p>
<p>ἤδη ἀνὴρ γέγον' ἐσθλὸς ὃς Ἀργείοισιν ἀνάξει </p>
<p>Εὐρυσθεὺς Σθενέλοιο πάϊς Περσηϊάδαο </p>
<p>σὸν γένος: οὔ οἱ ἀεικὲς ἀνασσέμεν Ἀργείοισιν. </p>
<p>ὣς φάτο, τὸν δ' ἄχος ὀξὺ κατὰ φρένα τύψε βαθεῖαν:  </p>
<p>αὐτίκα δ' εἷλ' Ἄτην κεφαλῆς λιπαροπλοκάμοιο </p>
<p>χωόμενος φρεσὶν ᾗσι, καὶ ὤμοσε καρτερὸν ὅρκον </p>
<p>μή ποτ' ἐς Οὔλυμπόν τε καὶ οὐρανὸν ἀστερόεντα </p>
<p>αὖτις ἐλεύσεσθαι Ἄτην, ἣ πάντας ἀᾶται. </p>
<p>ὣς εἰπὼν ἔρριψεν ἀπ' οὐρανοῦ ἀστερόεντος </p>
<p>χειρὶ περιστρέψας: τάχα δ' ἵκετο ἔργ' ἀνθρώπων. </p>
<p>τὴν αἰεὶ στενάχεσχ' ὅθ' ἑὸν φίλον υἱὸν ὁρῷτο </p>
<p>ἔργον ἀεικὲς ἔχοντα ὑπ' Εὐρυσθῆος ἀέθλων. </p>
<p>ὣς καὶ ἐγών, ὅτε δ' αὖτε μέγας κορυθαίολος Ἕκτωρ </p>
<p>Ἀργείους ὀλέκεσκεν ἐπὶ πρυμνῇσι νέεσσιν, </p>
<p>οὐ δυνάμην λελαθέσθ' Ἄτης ᾗ πρῶτον ἀάσθην. </p>
<p>ἀλλ' ἐπεὶ ἀασάμην καί μευ φρένας ἐξέλετο Ζεύς, </p>
<p>ἂψ ἐθέλω ἀρέσαι, δόμεναί τ' ἀπερείσι' ἄποινα:  </p>
<p>ἀλλ' ὄρσευ πόλεμον δὲ καὶ ἄλλους ὄρνυθι λαούς. </p>
<p>δῶρα δ' ἐγὼν ὅδε πάντα παρασχέμεν ὅσσά τοι ἐλθὼν </p>
<p>χθιζὸς ἐνὶ κλισίῃσιν ὑπέσχετο δῖος Ὀδυσσεύς. </p>
<p>εἰ δ' ἐθέλεις, ἐπίμεινον ἐπειγόμενός περ Ἄρηος, </p>
<p>δῶρα δέ τοι θεράποντες ἐμῆς παρὰ νηὸς ἑλόντες </p>
<p>οἴσουσ', ὄφρα ἴδηαι ὅ τοι μενοεικέα δώσω. </p>
<p>τὸν δ' ἀπαμειβόμενος προσέφη πόδας ὠκὺς Ἀχιλλεύς: </p>
<p>Ἀτρεΐδη κύδιστε ἄναξ ἀνδρῶν Ἀγάμεμνον </p>
<p>δῶρα μὲν αἴ κ' ἐθέλῃσθα παρασχέμεν, ὡς ἐπιεικές, </p>
<p>ἤ τ' ἐχέμεν παρὰ σοί:  νῦν δὲ μνησώμεθα χάρμης </p>
<p>αἶψα μάλ':  οὐ γὰρ χρὴ κλοτοπεύειν ἐνθάδ' ἐόντας </p>
<p>οὐδὲ διατρίβειν:  ἔτι γὰρ μέγα ἔργον ἄρεκτον:  </p>
<p>ὥς κέ τις αὖτ' Ἀχιλῆα μετὰ πρώτοισιν ἴδηται </p>
<p>ἔγχεϊ χαλκείῳ Τρώων ὀλέκοντα φάλαγγας. </p>
<p>ὧδέ τις ὑμείων μεμνημένος ἀνδρὶ μαχέσθω. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>μὴ δ' οὕτως, ἀγαθός περ ἐών, θεοείκελ' Ἀχιλλεῦ </p>
<p>νήστιας ὄτρυνε προτὶ Ἴλιον υἷας Ἀχαιῶν </p>
<p>Τρωσὶ μαχησομένους, ἐπεὶ οὐκ ὀλίγον χρόνον ἔσται </p>
<p>φύλοπις, εὖτ' ἂν πρῶτον ὁμιλήσωσι φάλαγγες </p>
<p>ἀνδρῶν, ἐν δὲ θεὸς πνεύσῃ μένος ἀμφοτέροισιν. </p>
<p>ἀλλὰ πάσασθαι ἄνωχθι θοῇς ἐπὶ νηυσὶν Ἀχαιοὺς </p>
<p>σίτου καὶ οἴνοιο:  τὸ γὰρ μένος ἐστὶ καὶ ἀλκή. </p>
<p>οὐ γὰρ ἀνὴρ πρόπαν ἦμαρ ἐς ἠέλιον καταδύντα </p>
<p>ἄκμηνος σίτοιο δυνήσεται ἄντα μάχεσθαι:  </p>
<p>εἴ περ γὰρ θυμῷ γε μενοινάᾳ πολεμίζειν, </p>
<p>ἀλλά τε λάθρῃ γυῖα βαρύνεται, ἠδὲ κιχάνει </p>
<p>δίψά τε καὶ λιμός, βλάβεται δέ τε γούνατ' ἰόντι. </p>
<p>ὃς δέ κ' ἀνὴρ οἴνοιο κορεσσάμενος καὶ ἐδωδῆς </p>
<p>ἀνδράσι δυσμενέεσσι πανημέριος πολεμίζῃ, </p>
<p>θαρσαλέον νύ οἱ ἦτορ ἐνὶ φρεσίν, οὐδέ τι γυῖα </p>
<p>πρὶν κάμνει πρὶν πάντας ἐρωῆσαι πολέμοιο. </p>
<p>ἀλλ' ἄγε λαὸν μὲν σκέδασον καὶ δεῖπνον ἄνωχθι </p>
<p>ὅπλεσθαι:  τὰ δὲ δῶρα ἄναξ ἀνδρῶν Ἀγαμέμνων </p>
<p>οἰσέτω ἐς μέσσην ἀγορήν, ἵνα πάντες Ἀχαιοὶ </p>
<p>ὀφθαλμοῖσιν ἴδωσι, σὺ δὲ φρεσὶ σῇσιν ἰανθῇς. </p>
<p>ὀμνυέτω δέ τοι ὅρκον ἐν Ἀργείοισιν ἀναστὰς </p>
<p>μή ποτε τῆς εὐνῆς ἐπιβήμεναι ἠδὲ μιγῆναι:  </p>
<p>ἣ θέμις ἐστὶν ἄναξ ἤ τ' ἀνδρῶν ἤ τε γυναικῶν:  </p>
<p>καὶ δὲ σοὶ αὐτῷ θυμὸς ἐνὶ φρεσὶν ἵλαος ἔστω. </p>
<p>αὐτὰρ ἔπειτά σε δαιτὶ ἐνὶ κλισίῃς ἀρεσάσθω </p>
<p>πιείρῃ, ἵνα μή τι δίκης ἐπιδευὲς ἔχῃσθα. </p>
<p>Ἀτρεΐδη σὺ δ' ἔπειτα δικαιότερος καὶ ἐπ' ἄλλῳ </p>
<p>ἔσσεαι. οὐ μὲν γάρ τι νεμεσσητὸν βασιλῆα </p>
<p>ἄνδρ' ἀπαρέσσασθαι ὅτε τις πρότερος χαλεπήνῃ. </p>
<p>τὸν δ' αὖτε προσέειπεν ἄναξ ἀνδρῶν Ἀγαμέμνων:  </p>
<p>χαίρω σεῦ Λαερτιάδη τὸν μῦθον ἀκούσας: </p>
<p>ἐν μοίρῃ γὰρ πάντα διίκεο καὶ κατέλεξας. </p>
<p>ταῦτα δ' ἐγὼν ἐθέλω ὀμόσαι, κέλεται δέ με θυμός, </p>
<p>οὐδ' ἐπιορκήσω πρὸς δαίμονος. αὐτὰρ Ἀχιλλεὺς </p>
<p>μιμνέτω αὐτόθι τεῖος ἐπειγόμενός περ Ἄρηος: </p>
<p>μίμνετε δ' ἄλλοι πάντες ἀολλέες, ὄφρά κε δῶρα </p>
<p>ἐκ κλισίης ἔλθῃσι καὶ ὅρκια πιστὰ τάμωμεν. </p>
<p>σοὶ δ' αὐτῷ τόδ' ἐγὼν ἐπιτέλλομαι ἠδὲ κελεύω:  </p>
<p>κρινάμενος κούρητας ἀριστῆας Παναχαιῶν </p>
<p>δῶρα ἐμῆς παρὰ νηὸς ἐνεικέμεν, ὅσσ' Ἀχιλῆϊ </p>
<p>χθιζὸν ὑπέστημεν δώσειν, ἀγέμεν τε γυναῖκας. </p>
<p>Ταλθύβιος δέ μοι ὦκα κατὰ στρατὸν εὐρὺν Ἀχαιῶν </p>
<p>κάπρον ἑτοιμασάτω ταμέειν Διί τ' Ἠελίῳ τε. </p>
<p>τὸν δ' ἀπαμειβόμενος προσέφη πόδας ὠκὺς Ἀχιλλεύς: </p>
<p>Ἀτρεΐδη κύδιστε ἄναξ ἀνδρῶν Ἀγάμεμνον </p>
<p>ἄλλοτέ περ καὶ μᾶλλον ὀφέλλετε ταῦτα πένεσθαι, </p>
<p>ὁππότε τις μεταπαυσωλὴ πολέμοιο γένηται </p>
<p>καὶ μένος οὐ τόσον ᾖσιν ἐνὶ στήθεσσιν ἐμοῖσι. </p>
<p>νῦν δ' οἳ μὲν κέαται δεδαϊγμένοι, οὓς ἐδάμασσεν </p>
<p>Ἕκτωρ Πριαμίδης, ὅτε οἱ Ζεὺς κῦδος ἔδωκεν, </p>
<p>ὑμεῖς δ' ἐς βρωτὺν ὀτρύνετον:  ἦ τ' ἂν ἔγωγε </p>
<p>νῦν μὲν ἀνώγοιμι πτολεμίζειν υἷας Ἀχαιῶν </p>
<p>νήστιας ἀκμήνους, ἅμα δ' ἠελίῳ καταδύντι </p>
<p>τεύξεσθαι μέγα δόρπον, ἐπὴν τεισαίμεθα λώβην. </p>
<p>πρὶν δ' οὔ πως ἂν ἔμοιγε φίλον κατὰ λαιμὸν ἰείη </p>
<p>οὐ πόσις οὐδὲ βρῶσις ἑταίρου τεθνηῶτος </p>
<p>ὅς μοι ἐνὶ κλισίῃ δεδαϊγμένος ὀξέϊ χαλκῷ </p>
<p>κεῖται ἀνὰ πρόθυρον τετραμμένος, ἀμφὶ δ' ἑταῖροι </p>
<p>μύρονται:  τό μοι οὔ τι μετὰ φρεσὶ ταῦτα μέμηλεν, </p>
<p>ἀλλὰ φόνος τε καὶ αἷμα καὶ ἀργαλέος στόνος ἀνδρῶν. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>ὦ Ἀχιλεῦ Πηλῆος υἱὲ μέγα φέρτατ' Ἀχαιῶν, </p>
<p>κρείσσων εἰς ἐμέθεν καὶ φέρτερος οὐκ ὀλίγον περ </p>
<p>ἔγχει, ἐγὼ δέ κε σεῖο νοήματί γε προβαλοίμην </p>
<p>πολλόν, ἐπεὶ πρότερος γενόμην καὶ πλείονα οἶδα. </p>
<p>τώ τοι ἐπιτλήτω κραδίη μύθοισιν ἐμοῖσιν. </p>
<p>αἶψά τε φυλόπιδος πέλεται κόρος ἀνθρώποισιν, </p>
<p>ἧς τε πλείστην μὲν καλάμην χθονὶ χαλκὸς ἔχευεν, </p>
<p>ἄμητος δ' ὀλίγιστος, ἐπὴν κλίνῃσι τάλαντα </p>
<p>Ζεύς, ὅς τ' ἀνθρώπων ταμίης πολέμοιο τέτυκται. </p>
<p>γαστέρι δ' οὔ πως ἔστι νέκυν πενθῆσαι Ἀχαιούς: </p>
<p>λίην γὰρ πολλοὶ καὶ ἐπήτριμοι ἤματα πάντα </p>
<p>πίπτουσιν:  πότε κέν τις ἀναπνεύσειε πόνοιο; </p>
<p>ἀλλὰ χρὴ τὸν μὲν καταθάπτειν ὅς κε θάνῃσι </p>
<p>νηλέα θυμὸν ἔχοντας ἐπ' ἤματι δακρύσαντας: </p>
<p>ὅσσοι δ' ἂν πολέμοιο περὶ στυγεροῖο λίπωνται </p>
<p>μεμνῆσθαι πόσιος καὶ ἐδητύος, ὄφρ' ἔτι μᾶλλον </p>
<p>ἀνδράσι δυσμενέεσσι μαχώμεθα νωλεμὲς αἰεὶ </p>
<p>ἑσσάμενοι χροῒ χαλκὸν ἀτειρέα. μηδέ τις ἄλλην </p>
<p>λαῶν ὀτρυντὺν ποτιδέγμενος ἰσχαναάσθω:  </p>
<p>ἥδε γὰρ ὀτρυντὺς κακὸν ἔσσεται ὅς κε λίπηται </p>
<p>νηυσὶν ἐπ' Ἀργείων:  ἀλλ' ἀθρόοι ὁρμηθέντες </p>
<p>Τρωσὶν ἐφ' ἱπποδάμοισιν ἐγείρομεν ὀξὺν Ἄρηα. </p>
<p>ἦ, καὶ Νέστορος υἷας ὀπάσσατο κυδαλίμοιο </p>
<p>Φυλεΐδην τε Μέγητα Θόαντά τε Μηριόνην τε </p>
<p>καὶ Κρειοντιάδην Λυκομήδεα καὶ Μελάνιππον:  </p>
<p>βὰν δ' ἴμεν ἐς κλισίην Ἀγαμέμνονος Ἀτρεΐδαο. </p>
<p>αὐτίκ' ἔπειθ' ἅμα μῦθος ἔην, τετέλεστο δὲ ἔργον:  </p>
<p>ἑπτὰ μὲν ἐκ κλισίης τρίποδας φέρον, οὕς οἱ ὑπέστη, </p>
<p>αἴθωνας δὲ λέβητας ἐείκοσι, δώδεκα δ' ἵππους: </p>
<p>ἐκ δ' ἄγον αἶψα γυναῖκας ἀμύμονα ἔργα ἰδυίας </p>
<p>ἕπτ', ἀτὰρ ὀγδοάτην Βρισηΐδα καλλιπάρῃον. </p>
<p>χρυσοῦ δὲ στήσας Ὀδυσεὺς δέκα πάντα τάλαντα </p>
<p>ἦρχ', ἅμα δ' ἄλλοι δῶρα φέρον κούρητες Ἀχαιῶν. </p>
<p>καὶ τὰ μὲν ἐν μέσσῃ ἀγορῇ θέσαν, ἂν δ' Ἀγαμέμνων </p>
<p>ἵστατο:  Ταλθύβιος δὲ θεῷ ἐναλίγκιος αὐδὴν </p>
<p>κάπρον ἔχων ἐν χερσὶ παρίστατο ποιμένι λαῶν. </p>
<p>Ἀτρεΐδης δὲ ἐρυσσάμενος χείρεσσι μάχαιραν, </p>
<p>ἥ οἱ πὰρ ξίφεος μέγα κουλεὸν αἰὲν ἄωρτο, </p>
<p>κάπρου ἀπὸ τρίχας ἀρξάμενος Διὶ χεῖρας ἀνασχὼν </p>
<p>εὔχετο:  τοὶ δ' ἄρα πάντες ἐπ' αὐτόφιν εἵατο σιγῇ </p>
<p>Ἀργεῖοι κατὰ μοῖραν ἀκούοντες βασιλῆος. </p>
<p>εὐξάμενος δ' ἄρα εἶπεν ἰδὼν εἰς οὐρανὸν εὐρύν:  </p>
<p>ἴστω νῦν Ζεὺς πρῶτα θεῶν ὕπατος καὶ ἄριστος </p>
<p>Γῆ τε καὶ Ἠέλιος καὶ Ἐρινύες, αἵ θ' ὑπὸ γαῖαν </p>
<p>ἀνθρώπους τίνυνται, ὅτις κ' ἐπίορκον ὀμόσσῃ, </p>
<p>μὴ μὲν ἐγὼ κούρῃ Βρισηΐδι χεῖρ' ἐπένεικα, </p>
<p>οὔτ' εὐνῆς πρόφασιν κεχρημένος οὔτέ τευ ἄλλου. </p>
<p>ἀλλ' ἔμεν' ἀπροτίμαστος ἐνὶ κλισίῃσιν ἐμῇσιν. </p>
<p>εἰ δέ τι τῶνδ' ἐπίορκον ἐμοὶ θεοὶ ἄλγεα δοῖεν </p>
<p>πολλὰ μάλ', ὅσσα διδοῦσιν ὅτίς σφ' ἀλίτηται ὀμόσσας. </p>
<p>ἦ, καὶ ἀπὸ στόμαχον κάπρου τάμε νηλέϊ χαλκῷ. </p>
<p>τὸν μὲν Ταλθύβιος πολιῆς ἁλὸς ἐς μέγα λαῖτμα </p>
<p>ῥῖψ' ἐπιδινήσας βόσιν ἰχθύσιν:  αὐτὰρ Ἀχιλλεὺς </p>
<p>ἀνστὰς Ἀργείοισι φιλοπτολέμοισι μετηύδα:  </p>
<p>Ζεῦ πάτερ ἦ μεγάλας ἄτας ἄνδρεσσι διδοῖσθα:  </p>
<p>οὐκ ἂν δή ποτε θυμὸν ἐνὶ στήθεσσιν ἐμοῖσιν </p>
<p>Ἀτρεΐδης ὤρινε διαμπερές, οὐδέ κε κούρην </p>
<p>ἦγεν ἐμεῦ ἀέκοντος ἀμήχανος: ἀλλά ποθι Ζεὺς </p>
<p>ἤθελ' Ἀχαιοῖσιν θάνατον πολέεσσι γενέσθαι. </p>
<p>νῦν δ' ἔρχεσθ' ἐπὶ δεῖπνον, ἵνα ξυνάγωμεν Ἄρηα. </p>
<p>ὣς ἄρ' ἐφώνησεν, λῦσεν δ' ἀγορὴν αἰψηρήν. </p>
<p>οἳ μὲν ἄρ' ἐσκίδναντο ἑὴν ἐπὶ νῆα ἕκαστος, </p>
<p>δῶρα δὲ Μυρμιδόνες μεγαλήτορες ἀμφεπένοντο, </p>
<p>βὰν δ' ἐπὶ νῆα φέροντες Ἀχιλλῆος θείοιο. </p>
<p>καὶ τὰ μὲν ἐν κλισίῃσι θέσαν, κάθισαν δὲ γυναῖκας, </p>
<p>ἵππους δ' εἰς ἀγέλην ἔλασαν θεράποντες ἀγαυοί. </p>
<p>Βρισηῒς δ' ἄρ' ἔπειτ' ἰκέλη χρυσέῃ Ἀφροδίτῃ </p>
<p>ὡς ἴδε Πάτροκλον δεδαϊγμένον ὀξέϊ χαλκῷ, </p>
<p>ἀμφ' αὐτῷ χυμένη λίγ' ἐκώκυε, χερσὶ δ' ἄμυσσε </p>
<p>στήθεά τ' ἠδ' ἁπαλὴν δειρὴν ἰδὲ καλὰ πρόσωπα. </p>
<p>εἶπε δ' ἄρα κλαίουσα γυνὴ ἐϊκυῖα θεῇσι:  </p>
<p>Πάτροκλέ μοι δειλῇ πλεῖστον κεχαρισμένε θυμῷ </p>
<p>ζωὸν μέν σε ἔλειπον ἐγὼ κλισίηθεν ἰοῦσα, </p>
<p>νῦν δέ σε τεθνηῶτα κιχάνομαι ὄρχαμε λαῶν </p>
<p>ἂψ ἀνιοῦσ':  ὥς μοι δέχεται κακὸν ἐκ κακοῦ αἰεί. </p>
<p>ἄνδρα μὲν ᾧ ἔδοσάν με πατὴρ καὶ πότνια μήτηρ </p>
<p>εἶδον πρὸ πτόλιος δεδαϊγμένον ὀξέϊ χαλκῷ, </p>
<p>τρεῖς τε κασιγνήτους, τούς μοι μία γείνατο μήτηρ, </p>
<p>κηδείους, οἳ πάντες ὀλέθριον ἦμαρ ἐπέσπον. </p>
<p>οὐδὲ μὲν οὐδέ μ' ἔασκες, ὅτ' ἄνδρ' ἐμὸν ὠκὺς Ἀχιλλεὺς </p>
<p>ἔκτεινεν, πέρσεν δὲ πόλιν θείοιο Μύνητος, </p>
<p>κλαίειν, ἀλλά μ' ἔφασκες Ἀχιλλῆος θείοιο </p>
<p>κουριδίην ἄλοχον θήσειν, ἄξειν τ' ἐνὶ νηυσὶν </p>
<p>ἐς Φθίην, δαίσειν δὲ γάμον μετὰ Μυρμιδόνεσσι. </p>
<p>τώ σ' ἄμοτον κλαίω τεθνηότα μείλιχον αἰεί. </p>
<p>ὣς ἔφατο κλαίουσ', ἐπὶ δὲ στενάχοντο γυναῖκες </p>
<p>Πάτροκλον πρόφασιν, σφῶν δ' αὐτῶν κήδε' ἑκάστη. </p>
<p>αὐτὸν δ' ἀμφὶ γέροντες Ἀχαιῶν ἠγερέθοντο </p>
<p>λισσόμενοι δειπνῆσαι:  ὃ δ' ἠρνεῖτο στεναχίζων:  </p>
<p>λίσσομαι, εἴ τις ἔμοιγε φίλων ἐπιπείθεθ' ἑταίρων, </p>
<p>μή με πρὶν σίτοιο κελεύετε μηδὲ ποτῆτος </p>
<p>ἄσασθαι φίλον ἦτορ, ἐπεί μ' ἄχος αἰνὸν ἱκάνει:  </p>
<p>δύντα δ' ἐς ἠέλιον μενέω καὶ τλήσομαι ἔμπης. </p>
<p>ὣς εἰπὼν ἄλλους μὲν ἀπεσκέδασεν βασιλῆας, </p>
<p>δοιὼ δ' Ἀτρεΐδα μενέτην καὶ δῖος Ὀδυσσεὺς </p>
<p>Νέστωρ Ἰδομενεύς τε γέρων θ' ἱππηλάτα Φοῖνιξ </p>
<p>τέρποντες πυκινῶς ἀκαχήμενον:  οὐδέ τι θυμῷ </p>
<p>τέρπετο, πρὶν πολέμου στόμα δύμεναι αἱματόεντος. </p>
<p>μνησάμενος δ' ἁδινῶς ἀνενείκατο φώνησέν τε:  </p>
<p>ἦ ῥά νύ μοί ποτε καὶ σὺ δυσάμμορε φίλταθ' ἑταίρων </p>
<p>αὐτὸς ἐνὶ κλισίῃ λαρὸν παρὰ δεῖπνον ἔθηκας </p>
<p>αἶψα καὶ ὀτραλέως, ὁπότε σπερχοίατ' Ἀχαιοὶ </p>
<p>Τρωσὶν ἐφ' ἱπποδάμοισι φέρειν πολύδακρυν Ἄρηα. </p>
<p>νῦν δὲ σὺ μὲν κεῖσαι δεδαϊγμένος, αὐτὰρ ἐμὸν κῆρ </p>
<p>ἄκμηνον πόσιος καὶ ἐδητύος ἔνδον ἐόντων </p>
<p>σῇ ποθῇ:  οὐ μὲν γάρ τι κακώτερον ἄλλο πάθοιμι, </p>
<p>οὐδ' εἴ κεν τοῦ πατρὸς ἀποφθιμένοιο πυθοίμην, </p>
<p>ὅς που νῦν Φθίηφι τέρεν κατὰ δάκρυον εἴβει </p>
<p>χήτεϊ τοιοῦδ' υἷος: ὃ δ' ἀλλοδαπῷ ἐνὶ δήμῳ </p>
<p>εἵνεκα ῥιγεδανῆς Ἑλένης Τρωσὶν πολεμίζω:  </p>
<p>ἠὲ τὸν ὃς Σκύρῳ μοι ἔνι τρέφεται φίλος υἱός, </p>
<p>εἴ που ἔτι ζώει γε Νεοπτόλεμος θεοειδής. </p>
<p>πρὶν μὲν γάρ μοι θυμὸς ἐνὶ στήθεσσιν ἐώλπει </p>
<p>οἶον ἐμὲ φθίσεσθαι ἀπ' Ἄργεος ἱπποβότοιο </p>
<p>αὐτοῦ ἐνὶ Τροίῃ, σὲ δέ τε Φθίην δὲ νέεσθαι, </p>
<p>ὡς ἄν μοι τὸν παῖδα θοῇ ἐνὶ νηῒ μελαίνῃ </p>
<p>Σκυρόθεν ἐξαγάγοις καί οἱ δείξειας ἕκαστα </p>
<p>κτῆσιν ἐμὴν δμῶάς τε καὶ ὑψερεφὲς μέγα δῶμα. </p>
<p>ἤδη γὰρ Πηλῆά γ' ὀΐομαι ἢ κατὰ πάμπαν </p>
<p>τεθνάμεν, ἤ που τυτθὸν ἔτι ζώοντ' ἀκάχησθαι </p>
<p>γήραΐ τε στυγερῷ καὶ ἐμὴν ποτιδέγμενον αἰεὶ </p>
<p>λυγρὴν ἀγγελίην, ὅτ' ἀποφθιμένοιο πύθηται. </p>
<p>ὣς ἔφατο κλαίων, ἐπὶ δὲ στενάχοντο γέροντες, </p>
<p>μνησάμενοι τὰ ἕκαστος ἐνὶ μεγάροισιν ἔλειπον:  </p>
<p>μυρομένους δ' ἄρα τούς γε ἰδὼν ἐλέησε Κρονίων, </p>
<p>αἶψα δ' Ἀθηναίην ἔπεα πτερόεντα προσηύδα:  </p>
<p>τέκνον ἐμόν, δὴ πάμπαν ἀποίχεαι ἀνδρὸς ἑῆος. </p>
<p>ἦ νύ τοι οὐκέτι πάγχυ μετὰ φρεσὶ μέμβλετ' Ἀχιλλεύς; </p>
<p>κεῖνος ὅ γε προπάροιθε νεῶν ὀρθοκραιράων </p>
<p>ἧσται ὀδυρόμενος ἕταρον φίλον:  οἳ δὲ δὴ ἄλλοι </p>
<p>οἴχονται μετὰ δεῖπνον, ὃ δ' ἄκμηνος καὶ ἄπαστος. </p>
<p>ἀλλ' ἴθι οἱ νέκτάρ τε καὶ ἀμβροσίην ἐρατεινὴν </p>
<p>στάξον ἐνὶ στήθεσσ', ἵνα μή μιν λιμὸς ἵκηται. </p>
<p>ὣς εἰπὼν ὄτρυνε πάρος μεμαυῖαν Ἀθήνην:  </p>
<p>ἣ δ' ἅρπῃ ἐϊκυῖα τανυπτέρυγι λιγυφώνῳ </p>
<p>οὐρανοῦ ἐκκατεπᾶλτο δι' αἰθέρος. αὐτὰρ Ἀχαιοὶ </p>
<p>αὐτίκα θωρήσσοντο κατὰ στρατόν:  ἣ δ' Ἀχιλῆϊ </p>
<p>νέκταρ ἐνὶ στήθεσσι καὶ ἀμβροσίην ἐρατεινὴν </p>
<p>στάξ', ἵνα μή μιν λιμὸς ἀτερπὴς γούναθ' ἵκοιτο:  </p>
<p>αὐτὴ δὲ πρὸς πατρὸς ἐρισθενέος πυκινὸν δῶ </p>
<p>ᾤχετο, τοὶ δ' ἀπάνευθε νεῶν ἐχέοντο θοάων. </p>
<p>ὡς δ' ὅτε ταρφειαὶ νιφάδες Διὸς ἐκποτέονται </p>
<p>ψυχραὶ ὑπὸ ῥιπῆς αἰθρηγενέος Βορέαο, </p>
<p>ὣς τότε ταρφειαὶ κόρυθες λαμπρὸν γανόωσαι </p>
<p>νηῶν ἐκφορέοντο καὶ ἀσπίδες ὀμφαλόεσσαι </p>
<p>θώρηκές τε κραταιγύαλοι καὶ μείλινα δοῦρα. </p>
<p>αἴγλη δ' οὐρανὸν ἷκε, γέλασσε δὲ πᾶσα περὶ χθὼν </p>
<p>χαλκοῦ ὑπὸ στεροπῆς: ὑπὸ δὲ κτύπος ὄρνυτο ποσσὶν </p>
<p>ἀνδρῶν:  ἐν δὲ μέσοισι κορύσσετο δῖος Ἀχιλλεύς. </p>
<p>τοῦ καὶ ὀδόντων μὲν καναχὴ πέλε, τὼ δέ οἱ ὄσσε </p>
<p>λαμπέσθην ὡς εἴ τε πυρὸς σέλας, ἐν δέ οἱ ἦτορ </p>
<p>δῦν' ἄχος ἄτλητον:  ὃ δ' ἄρα Τρωσὶν μενεαίνων </p>
<p>δύσετο δῶρα θεοῦ, τά οἱ Ἥφαιστος κάμε τεύχων. </p>
<p>κνημῖδας μὲν πρῶτα περὶ κνήμῃσιν ἔθηκε </p>
<p>καλὰς ἀργυρέοισιν ἐπισφυρίοις ἀραρυίας: </p>
<p>δεύτερον αὖ θώρηκα περὶ στήθεσσιν ἔδυνεν. </p>
<p>ἀμφὶ δ' ἄρ' ὤμοισιν βάλετο ξίφος ἀργυρόηλον </p>
<p>χάλκεον:  αὐτὰρ ἔπειτα σάκος μέγα τε στιβαρόν τε </p>
<p>εἵλετο, τοῦ δ' ἀπάνευθε σέλας γένετ' ἠΰτε μήνης. </p>
<p>ὡς δ' ὅτ' ἂν ἐκ πόντοιο σέλας ναύτῃσι φανήῃ </p>
<p>καιομένοιο πυρός, τό τε καίεται ὑψόθ' ὄρεσφι </p>
<p>σταθμῷ ἐν οἰοπόλῳ:  τοὺς δ' οὐκ ἐθέλοντας ἄελλαι </p>
<p>πόντον ἐπ' ἰχθυόεντα φίλων ἀπάνευθε φέρουσιν:  </p>
<p>ὣς ἀπ' Ἀχιλλῆος σάκεος σέλας αἰθέρ' ἵκανε </p>
<p>καλοῦ δαιδαλέου:  περὶ δὲ τρυφάλειαν ἀείρας </p>
<p>κρατὶ θέτο βριαρήν:  ἣ δ' ἀστὴρ ὣς ἀπέλαμπεν </p>
<p>ἵππουρις τρυφάλεια, περισσείοντο δ' ἔθειραι </p>
<p>χρύσεαι, ἃς Ἥφαιστος ἵει λόφον ἀμφὶ θαμειάς. </p>
<p>πειρήθη δ' ἕο αὐτοῦ ἐν ἔντεσι δῖος Ἀχιλλεύς, </p>
<p>εἰ οἷ ἐφαρμόσσειε καὶ ἐντρέχοι ἀγλαὰ γυῖα:  </p>
<p>τῷ δ' εὖτε πτερὰ γίγνετ', ἄειρε δὲ ποιμένα λαῶν. </p>
<p>ἐκ δ' ἄρα σύριγγος πατρώϊον ἐσπάσατ' ἔγχος </p>
<p>βριθὺ μέγα στιβαρόν:  τὸ μὲν οὐ δύνατ' ἄλλος Ἀχαιῶν </p>
<p>πάλλειν, ἀλλά μιν οἶος ἐπίστατο πῆλαι Ἀχιλλεύς: </p>
<p>Πηλιάδα μελίην, τὴν πατρὶ φίλῳ πόρε Χείρων </p>
<p>Πηλίου ἐκ κορυφῆς φόνον ἔμμεναι ἡρώεσσιν:  </p>
<p>ἵππους δ' Αὐτομέδων τε καὶ Ἄλκιμος ἀμφιέποντες </p>
<p>ζεύγνυον:  ἀμφὶ δὲ καλὰ λέπαδν' ἕσαν, ἐν δὲ χαλινοὺς </p>
<p>γαμφηλῇς ἔβαλον, κατὰ δ' ἡνία τεῖναν ὀπίσσω </p>
<p>κολλητὸν ποτὶ δίφρον. ὃ δὲ μάστιγα φαεινὴν </p>
<p>χειρὶ λαβὼν ἀραρυῖαν ἐφ' ἵπποιιν ἀνόρουσεν </p>
<p>Αὐτομέδων:  ὄπιθεν δὲ κορυσσάμενος βῆ Ἀχιλλεὺς </p>
<p>τεύχεσι παμφαίνων ὥς τ' ἠλέκτωρ Ὑπερίων, </p>
<p>σμερδαλέον δ' ἵπποισιν ἐκέκλετο πατρὸς ἑοῖο:  </p>
<p>Ξάνθέ τε καὶ Βαλίε τηλεκλυτὰ τέκνα Ποδάργης </p>
<p>ἄλλως δὴ φράζεσθε σαωσέμεν ἡνιοχῆα </p>
<p>ἂψ Δαναῶν ἐς ὅμιλον ἐπεί χ' ἕωμεν πολέμοιο, </p>
<p>μηδ' ὡς Πάτροκλον λίπετ' αὐτόθι τεθνηῶτα. </p>
<p>τὸν δ' ἄρ' ὑπὸ ζυγόφι προσέφη πόδας αἰόλος ἵππος </p>
<p>Ξάνθος, ἄφαρ δ' ἤμυσε καρήατι:  πᾶσα δὲ χαίτη </p>
<p>ζεύγλης ἐξεριποῦσα παρὰ ζυγὸν οὖδας ἵκανεν:  </p>
<p>αὐδήεντα δ' ἔθηκε θεὰ λευκώλενος Ἥρη:  </p>
<p>καὶ λίην σ' ἔτι νῦν γε σαώσομεν ὄβριμ' Ἀχιλλεῦ:  </p>
<p>ἀλλά τοι ἐγγύθεν ἦμαρ ὀλέθριον:  οὐδέ τοι ἡμεῖς </p>
<p>αἴτιοι, ἀλλὰ θεός τε μέγας καὶ Μοῖρα κραταιή. </p>
<p>οὐδὲ γὰρ ἡμετέρῃ βραδυτῆτί τε νωχελίῃ τε </p>
<p>Τρῶες ἀπ' ὤμοιιν Πατρόκλου τεύχε' ἕλοντο:  </p>
<p>ἀλλὰ θεῶν ὤριστος, ὃν ἠΰκομος τέκε Λητώ, </p>
<p>ἔκταν' ἐνὶ προμάχοισι καὶ Ἕκτορι κῦδος ἔδωκε. </p>
<p>νῶϊ δὲ καί κεν ἅμα πνοιῇ Ζεφύροιο θέοιμεν, </p>
<p>ἥν περ ἐλαφροτάτην φάσ' ἔμμεναι:  ἀλλὰ σοὶ αὐτῷ </p>
<p>μόρσιμόν ἐστι θεῷ τε καὶ ἀνέρι ἶφι δαμῆναι. </p>
<p>ὣς ἄρα φωνήσαντος Ἐρινύες ἔσχεθον αὐδήν. </p>
<p>τὸν δὲ μέγ' ὀχθήσας προσέφη πόδας ὠκὺς Ἀχιλλεύς: </p>
<p>Ξάνθε τί μοι θάνατον μαντεύεαι; οὐδέ τί σε χρή. </p>
<p>εὖ νυ τὸ οἶδα καὶ αὐτὸς ὅ μοι μόρος ἐνθάδ' ὀλέσθαι </p>
<p>νόσφι φίλου πατρὸς καὶ μητέρος: ἀλλὰ καὶ ἔμπης </p>
<p>οὐ λήξω πρὶν Τρῶας ἅδην ἐλάσαι πολέμοιο. </p>
<p>ἦ ῥα, καὶ ἐν πρώτοις ἰάχων ἔχε μώνυχας ἵππους. </p></div1>
<div1 lines="503" n="20">
<p>ὣς οἳ μὲν παρὰ νηυσὶ κορωνίσι θωρήσσοντο </p>
<p>ἀμφὶ σὲ Πηλέος υἱὲ μάχης ἀκόρητον Ἀχαιοί, </p>
<p>Τρῶες δ' αὖθ' ἑτέρωθεν ἐπὶ θρωσμῷ πεδίοιο:  </p>
<p>Ζεὺς δὲ Θέμιστα κέλευσε θεοὺς ἀγορὴν δὲ καλέσσαι </p>
<p>κρατὸς ἀπ' Οὐλύμποιο πολυπτύχου:  ἣ δ' ἄρα πάντῃ </p>
<p>φοιτήσασα κέλευσε Διὸς πρὸς δῶμα νέεσθαι. </p>
<p>οὔτέ τις οὖν ποταμῶν ἀπέην νόσφ' Ὠκεανοῖο, </p>
<p>οὔτ' ἄρα νυμφάων αἵ τ' ἄλσεα καλὰ νέμονται </p>
<p>καὶ πηγὰς ποταμῶν καὶ πίσεα ποιήεντα. </p>
<p>ἐλθόντες δ' ἐς δῶμα Διὸς νεφεληγερέταο </p>
<p>ξεστῇς αἰθούσῃσιν ἐνίζανον, ἃς Διὶ πατρὶ </p>
<p>Ἥφαιστος ποίησεν ἰδυίῃσι πραπίδεσσιν. </p>
<p>ὣς οἳ μὲν Διὸς ἔνδον ἀγηγέρατ':  οὐδ' ἐνοσίχθων </p>
<p>νηκούστησε θεᾶς, ἀλλ' ἐξ ἁλὸς ἦλθε μετ' αὐτούς, </p>
<p>ἷζε δ' ἄρ' ἐν μέσσοισι, Διὸς δ' ἐξείρετο βουλήν:  </p>
<p>τίπτ' αὖτ' ἀργικέραυνε θεοὺς ἀγορὴν δὲ κάλεσσας; </p>
<p>ἦ τι περὶ Τρώων καὶ Ἀχαιῶν μερμηρίζεις; </p>
<p>τῶν γὰρ νῦν ἄγχιστα μάχη πόλεμός τε δέδηε. </p>
<p>τὸν δ' ἀπαμειβόμενος προσέφη νεφεληγερέτα Ζεύς: </p>
<p>ἔγνως ἐννοσίγαιε ἐμὴν ἐν στήθεσι βουλὴν </p>
<p>ὧν ἕνεκα ξυνάγειρα:  μέλουσί μοι ὀλλύμενοί περ. </p>
<p>ἀλλ' ἤτοι μὲν ἐγὼ μενέω πτυχὶ Οὐλύμποιο </p>
<p>ἥμενος, ἔνθ' ὁρόων φρένα τέρψομαι:  οἳ δὲ δὴ ἄλλοι </p>
<p>ἔρχεσθ' ὄφρ' ἂν ἵκησθε μετὰ Τρῶας καὶ Ἀχαιούς, </p>
<p>ἀμφοτέροισι δ' ἀρήγεθ' ὅπῃ νόος ἐστὶν ἑκάστου. </p>
<p>εἰ γὰρ Ἀχιλλεὺς οἶος ἐπὶ Τρώεσσι μαχεῖται </p>
<p>οὐδὲ μίνυνθ' ἕξουσι ποδώκεα Πηλεΐωνα. </p>
<p>καὶ δέ τί μιν καὶ πρόσθεν ὑποτρομέεσκον ὁρῶντες: </p>
<p>νῦν δ' ὅτε δὴ καὶ θυμὸν ἑταίρου χώεται αἰνῶς </p>
<p>δείδω μὴ καὶ τεῖχος ὑπέρμορον ἐξαλαπάξῃ. </p>
<p>ὣς ἔφατο Κρονίδης, πόλεμον δ' ἀλίαστον ἔγειρε. </p>
<p>βὰν δ' ἴμεναι πόλεμον δὲ θεοὶ δίχα θυμὸν ἔχοντες: </p>
<p>Ἥρη μὲν μετ' ἀγῶνα νεῶν καὶ Παλλὰς Ἀθήνη </p>
<p>ἠδὲ Ποσειδάων γαιήοχος ἠδ' ἐριούνης </p>
<p>Ἑρμείας, ὃς ἐπὶ φρεσὶ πευκαλίμῃσι κέκασται:  </p>
<p>Ἥφαιστος δ' ἅμα τοῖσι κίε σθένεϊ βλεμεαίνων </p>
<p>χωλεύων, ὑπὸ δὲ κνῆμαι ῥώοντο ἀραιαί. </p>
<p>ἐς δὲ Τρῶας Ἄρης κορυθαίολος, αὐτὰρ ἅμ' αὐτῷ </p>
<p>Φοῖβος ἀκερσεκόμης ἠδ' Ἄρτεμις ἰοχέαιρα </p>
<p>Λητώ τε Ξάνθός τε φιλομειδής τ' Ἀφροδίτη. </p>
<p>εἷος μέν ῥ' ἀπάνευθε θεοὶ θνητῶν ἔσαν ἀνδρῶν, </p>
<p>τεῖος Ἀχαιοὶ μὲν μέγα κύδανον, οὕνεκ' Ἀχιλλεὺς </p>
<p>ἐξεφάνη, δηρὸν δὲ μάχης ἐπέπαυτ' ἀλεγεινῆς: </p>
<p>Τρῶας δὲ τρόμος αἰνὸς ὑπήλυθε γυῖα ἕκαστον </p>
<p>δειδιότας, ὅθ' ὁρῶντο ποδώκεα Πηλεΐωνα </p>
<p>τεύχεσι λαμπόμενον βροτολοιγῷ ἶσον Ἄρηϊ. </p>
<p>αὐτὰρ ἐπεὶ μεθ' ὅμιλον Ὀλύμπιοι ἤλυθον ἀνδρῶν, </p>
<p>ὦρτο δ' Ἔρις κρατερὴ λαοσσόος, αὖε δ' Ἀθήνη </p>
<p>στᾶσ' ὁτὲ μὲν παρὰ τάφρον ὀρυκτὴν τείχεος ἐκτός, </p>
<p>ἄλλοτ' ἐπ' ἀκτάων ἐριδούπων μακρὸν ἀΰτει. </p>
<p>αὖε δ' Ἄρης ἑτέρωθεν ἐρεμνῇ λαίλαπι ἶσος </p>
<p>ὀξὺ κατ' ἀκροτάτης πόλιος Τρώεσσι κελεύων, </p>
<p>ἄλλοτε πὰρ Σιμόεντι θέων ἐπὶ Καλλικολώνῃ. </p>
<p>ὣς τοὺς ἀμφοτέρους μάκαρες θεοὶ ὀτρύνοντες </p>
<p>σύμβαλον, ἐν δ' αὐτοῖς ἔριδα ῥήγνυντο βαρεῖαν:  </p>
<p>δεινὸν δὲ βρόντησε πατὴρ ἀνδρῶν τε θεῶν τε </p>
<p>ὑψόθεν:  αὐτὰρ νέρθε Ποσειδάων ἐτίναξε </p>
<p>γαῖαν ἀπειρεσίην ὀρέων τ' αἰπεινὰ κάρηνα. </p>
<p>πάντες δ' ἐσσείοντο πόδες πολυπίδακος Ἴδης </p>
<p>καὶ κορυφαί, Τρώων τε πόλις καὶ νῆες Ἀχαιῶν. </p>
<p>ἔδεισεν δ' ὑπένερθεν ἄναξ ἐνέρων Ἀϊδωνεύς, </p>
<p>δείσας δ' ἐκ θρόνου ἆλτο καὶ ἴαχε, μή οἱ ὕπερθε </p>
<p>γαῖαν ἀναρρήξειε Ποσειδάων ἐνοσίχθων, </p>
<p>οἰκία δὲ θνητοῖσι καὶ ἀθανάτοισι φανείη </p>
<p>σμερδαλέ' εὐρώεντα, τά τε στυγέουσι θεοί περ:  </p>
<p>τόσσος ἄρα κτύπος ὦρτο θεῶν ἔριδι ξυνιόντων. </p>
<p>ἤτοι μὲν γὰρ ἔναντα Ποσειδάωνος ἄνακτος </p>
<p>ἵστατ' Ἀπόλλων Φοῖβος ἔχων ἰὰ πτερόεντα, </p>
<p>ἄντα δ' Ἐνυαλίοιο θεὰ γλαυκῶπις Ἀθήνη:  </p>
<p>Ἥρῃ δ' ἀντέστη χρυσηλάκατος κελαδεινὴ </p>
<p>Ἄρτεμις ἰοχέαιρα κασιγνήτη ἑκάτοιο:  </p>
<p>Λητοῖ δ' ἀντέστη σῶκος ἐριούνιος Ἑρμῆς, </p>
<p>ἄντα δ' ἄρ' Ἡφαίστοιο μέγας ποταμὸς βαθυδίνης, </p>
<p>ὃν Ξάνθον καλέουσι θεοί, ἄνδρες δὲ Σκάμανδρον. </p>
<p>ὣς οἳ μὲν θεοὶ ἄντα θεῶν ἴσαν:  αὐτὰρ Ἀχιλλεὺς </p>
<p>Ἕκτορος ἄντα μάλιστα λιλαίετο δῦναι ὅμιλον </p>
<p>Πριαμίδεω:  τοῦ γάρ ῥα μάλιστά ἑ θυμὸς ἀνώγει </p>
<p>αἵματος ἆσαι Ἄρηα ταλαύρινον πολεμιστήν. </p>
<p>Αἰνείαν δ' ἰθὺς λαοσσόος ὦρσεν Ἀπόλλων </p>
<p>ἀντία Πηλεΐωνος, ἐνῆκε δέ οἱ μένος ἠΰ:  </p>
<p>υἱέϊ δὲ Πριάμοιο Λυκάονι εἴσατο φωνήν:  </p>
<p>τῷ μιν ἐεισάμενος προσέφη Διὸς υἱὸς Ἀπόλλων:  </p>
<p>Αἰνεία Τρώων βουληφόρε ποῦ τοι ἀπειλαὶ </p>
<p>ἃς Τρώων βασιλεῦσιν ὑπίσχεο οἰνοποτάζων </p>
<p>Πηλεΐδεω Ἀχιλῆος ἐναντίβιον πολεμίξειν; </p>
<p>τὸν δ' αὖτ' Αἰνείας ἀπαμειβόμενος προσέειπε:  </p>
<p>Πριαμίδη τί με ταῦτα καὶ οὐκ ἐθέλοντα κελεύεις </p>
<p>ἀντία Πηλεΐωνος ὑπερθύμοιο μάχεσθαι; </p>
<p>οὐ μὲν γὰρ νῦν πρῶτα ποδώκεος ἄντ' Ἀχιλῆος </p>
<p>στήσομαι, ἀλλ' ἤδη με καὶ ἄλλοτε δουρὶ φόβησεν </p>
<p>ἐξ Ἴδης, ὅτε βουσὶν ἐπήλυθεν ἡμετέρῃσι, </p>
<p>πέρσε δὲ Λυρνησσὸν καὶ Πήδασον:  αὐτὰρ ἐμὲ Ζεὺς </p>
<p>εἰρύσαθ', ὅς μοι ἐπῶρσε μένος λαιψηρά τε γοῦνα. </p>
<p>ἦ κ' ἐδάμην ὑπὸ χερσὶν Ἀχιλλῆος καὶ Ἀθήνης, </p>
<p>ἥ οἱ πρόσθεν ἰοῦσα τίθει φάος ἠδ' ἐκέλευεν </p>
<p>ἔγχεϊ χαλκείῳ Λέλεγας καὶ Τρῶας ἐναίρειν. </p>
<p>τὼ οὐκ ἔστ' Ἀχιλῆος ἐναντίον ἄνδρα μάχεσθαι:  </p>
<p>αἰεὶ γὰρ πάρα εἷς γε θεῶν ὃς λοιγὸν ἀμύνει. </p>
<p>καὶ δ' ἄλλως τοῦ γ' ἰθὺ βέλος πέτετ', οὐδ' ἀπολήγει </p>
<p>πρὶν χροὸς ἀνδρομέοιο διελθέμεν. εἰ δὲ θεός περ </p>
<p>ἶσον τείνειεν πολέμου τέλος, οὔ κε μάλα ῥέα </p>
<p>νικήσει', οὐδ' εἰ παγχάλκεος εὔχεται εἶναι. </p>
<p>τὸν δ' αὖτε προσέειπεν ἄναξ Διὸς υἱὸς Ἀπόλλων:  </p>
<p>ἥρως ἀλλ' ἄγε καὶ σὺ θεοῖς αἰειγενέτῃσιν </p>
<p>εὔχεο:  καὶ δὲ σέ φασι Διὸς κούρης Ἀφροδίτης </p>
<p>ἐκγεγάμεν, κεῖνος δὲ χερείονος ἐκ θεοῦ ἐστίν:  </p>
<p>ἣ μὲν γὰρ Διός ἐσθ', ἣ δ' ἐξ ἁλίοιο γέροντος. </p>
<p>ἀλλ' ἰθὺς φέρε χαλκὸν ἀτειρέα, μηδέ σε πάμπαν </p>
<p>λευγαλέοις ἐπέεσσιν ἀποτρεπέτω καὶ ἀρειῇ. </p>
<p>ὣς εἰπὼν ἔμπνευσε μένος μέγα ποιμένι λαῶν, </p>
<p>βῆ δὲ διὰ προμάχων κεκορυθμένος αἴθοπι χαλκῷ. </p>
<p>οὐδ' ἔλαθ' Ἀγχίσαο πάϊς λευκώλενον Ἥρην </p>
<p>ἀντία Πηλεΐωνος ἰὼν ἀνὰ οὐλαμὸν ἀνδρῶν:  </p>
<p>ἣ δ' ἄμυδις στήσασα θεοὺς μετὰ μῦθον ἔειπε:  </p>
<p>φράζεσθον δὴ σφῶϊ Ποσείδαον καὶ Ἀθήνη </p>
<p>ἐν φρεσὶν ὑμετέρῃσιν, ὅπως ἔσται τάδε ἔργα. </p>
<p>Αἰνείας ὅδ' ἔβη κεκορυθμένος αἴθοπι χαλκῷ </p>
<p>ἀντία Πηλεΐωνος, ἀνῆκε δὲ Φοῖβος Ἀπόλλων. </p>
<p>ἀλλ' ἄγεθ', ἡμεῖς πέρ μιν ἀποτρωπῶμεν ὀπίσσω </p>
<p>αὐτόθεν, ἤ τις ἔπειτα καὶ ἡμείων Ἀχιλῆϊ </p>
<p>παρσταίη, δοίη δὲ κράτος μέγα, μηδέ τι θυμῷ </p>
<p>δευέσθω, ἵνα εἰδῇ ὅ μιν φιλέουσιν ἄριστοι </p>
<p>ἀθανάτων, οἳ δ' αὖτ' ἀνεμώλιοι οἳ τὸ πάρος περ </p>
<p>Τρωσὶν ἀμύνουσιν πόλεμον καὶ δηϊοτῆτα. </p>
<p>πάντες δ' Οὐλύμποιο κατήλθομεν ἀντιόωντες </p>
<p>τῆσδε μάχης, ἵνα μή τι μετὰ Τρώεσσι πάθῃσι </p>
<p>σήμερον:  ὕστερον αὖτε τὰ πείσεται ἅσσά οἱ αἶσα </p>
<p>γιγνομένῳ ἐπένησε λίνῳ ὅτε μιν τέκε μήτηρ. </p>
<p>εἰ δ' Ἀχιλεὺς οὐ ταῦτα θεῶν ἐκ πεύσεται ὀμφῆς </p>
<p>δείσετ' ἔπειθ', ὅτε κέν τις ἐναντίβιον θεὸς ἔλθῃ </p>
<p>ἐν πολέμῳ:  χαλεποὶ δὲ θεοὶ φαίνεσθαι ἐναργεῖς. </p>
<p>τὴν δ' ἠμείβετ' ἔπειτα Ποσειδάων ἐνοσίχθων:  </p>
<p>Ἥρη μὴ χαλέπαινε παρ' ἐκ νόον:  οὐδέ τί σε χρή. </p>
<p>οὐκ ἂν ἔγωγ' ἐθέλοιμι θεοὺς ἔριδι ξυνελάσσαι </p>
<p>ἡμέας τοὺς ἄλλους, ἐπεὶ ἦ πολὺ φέρτεροί εἰμεν:  </p>
<p>ἀλλ' ἡμεῖς μὲν ἔπειτα καθεζώμεσθα κιόντες </p>
<p>ἐκ πάτου ἐς σκοπιήν, πόλεμος δ' ἄνδρεσσι μελήσει. </p>
<p>εἰ δέ κ' Ἄρης ἄρχωσι μάχης ἢ Φοῖβος Ἀπόλλων, </p>
<p>ἢ Ἀχιλῆ' ἴσχωσι καὶ οὐκ εἰῶσι μάχεσθαι, </p>
<p>αὐτίκ' ἔπειτα καὶ ἄμμι παρ' αὐτόθι νεῖκος ὀρεῖται </p>
<p>φυλόπιδος: μάλα δ' ὦκα διακρινθέντας ὀΐω </p>
<p>ἂψ ἴμεν Οὔλυμπον δὲ θεῶν μεθ' ὁμήγυριν ἄλλων </p>
<p>ἡμετέρῃς ὑπὸ χερσὶν ἀναγκαίηφι δαμέντας. </p>
<p>ὣς ἄρα φωνήσας ἡγήσατο κυανοχαίτης </p>
<p>τεῖχος ἐς ἀμφίχυτον Ἡρακλῆος θείοιο </p>
<p>ὑψηλόν, τό ῥά οἱ Τρῶες καὶ Παλλὰς Ἀθήνη </p>
<p>ποίεον, ὄφρα τὸ κῆτος ὑπεκπροφυγὼν ἀλέαιτο, </p>
<p>ὁππότε μιν σεύαιτο ἀπ' ἠϊόνος πεδίον δέ. </p>
<p>ἔνθα Ποσειδάων κατ' ἄρ' ἕζετο καὶ θεοὶ ἄλλοι, </p>
<p>ἀμφὶ δ' ἄρ' ἄρρηκτον νεφέλην ὤμοισιν ἕσαντο:  </p>
<p>οἳ δ' ἑτέρωσε καθῖζον ἐπ' ὀφρύσι Καλλικολώνης </p>
<p>ἀμφὶ σὲ ἤϊε Φοῖβε καὶ Ἄρηα πτολίπορθον. </p>
<p>ὣς οἳ μέν ῥ' ἑκάτερθε καθήατο μητιόωντες </p>
<p>βουλάς: ἀρχέμεναι δὲ δυσηλεγέος πολέμοιο </p>
<p>ὄκνεον ἀμφότεροι, Ζεὺς δ' ἥμενος ὕψι κέλευε. </p>
<p>τῶν δ' ἅπαν ἐπλήσθη πεδίον καὶ λάμπετο χαλκῷ </p>
<p>ἀνδρῶν ἠδ' ἵππων:  κάρκαιρε δὲ γαῖα πόδεσσιν </p>
<p>ὀρνυμένων ἄμυδις. δύο δ' ἀνέρες ἔξοχ' ἄριστοι </p>
<p>ἐς μέσον ἀμφοτέρων συνίτην μεμαῶτε μάχεσθαι </p>
<p>Αἰνείας τ' Ἀγχισιάδης καὶ δῖος Ἀχιλλεύς. </p>
<p>Αἰνείας δὲ πρῶτος ἀπειλήσας ἐβεβήκει </p>
<p>νευστάζων κόρυθι βριαρῇ:  ἀτὰρ ἀσπίδα θοῦριν </p>
<p>πρόσθεν ἔχε στέρνοιο, τίνασσε δὲ χάλκεον ἔγχος. </p>
<p>Πηλεΐδης δ' ἑτέρωθεν ἐναντίον ὦρτο λέων ὣς </p>
<p>σίντης, ὅν τε καὶ ἄνδρες ἀποκτάμεναι μεμάασιν </p>
<p>ἀγρόμενοι πᾶς δῆμος: ὃ δὲ πρῶτον μὲν ἀτίζων </p>
<p>ἔρχεται, ἀλλ' ὅτε κέν τις ἀρηϊθόων αἰζηῶν </p>
<p>δουρὶ βάλῃ ἐάλη τε χανών, περί τ' ἀφρὸς ὀδόντας </p>
<p>γίγνεται, ἐν δέ τέ οἱ κραδίῃ στένει ἄλκιμον ἦτορ, </p>
<p>οὐρῇ δὲ πλευράς τε καὶ ἰσχία ἀμφοτέρωθεν </p>
<p>μαστίεται, ἑὲ δ' αὐτὸν ἐποτρύνει μαχέσασθαι, </p>
<p>γλαυκιόων δ' ἰθὺς φέρεται μένει, ἤν τινα πέφνῃ </p>
<p>ἀνδρῶν, ἢ αὐτὸς φθίεται πρώτῳ ἐν ὁμίλῳ:  </p>
<p>ὣς Ἀχιλῆ' ὄτρυνε μένος καὶ θυμὸς ἀγήνωρ </p>
<p>ἀντίον ἐλθέμεναι μεγαλήτορος Αἰνείαο. </p>
<p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες, </p>
<p>τὸν πρότερος προσέειπε ποδάρκης δῖος Ἀχιλλεύς: </p>
<p>Αἰνεία τί σὺ τόσσον ὁμίλου πολλὸν ἐπελθὼν </p>
<p>ἔστης; ἦ σέ γε θυμὸς ἐμοὶ μαχέσασθαι ἀνώγει </p>
<p>ἐλπόμενον Τρώεσσιν ἀνάξειν ἱπποδάμοισι </p>
<p>τιμῆς τῆς Πριάμου; ἀτὰρ εἴ κεν ἔμ' ἐξεναρίξῃς, </p>
<p>οὔ τοι τοὔνεκά γε Πρίαμος γέρας ἐν χερὶ θήσει:  </p>
<p>εἰσὶν γάρ οἱ παῖδες, ὃ δ' ἔμπεδος οὐδ' ἀεσίφρων. </p>
<p>ἦ νύ τί τοι Τρῶες τέμενος τάμον ἔξοχον ἄλλων </p>
<p>καλὸν φυταλιῆς καὶ ἀρούρης, ὄφρα νέμηαι </p>
<p>αἴ κεν ἐμὲ κτείνῃς; χαλεπῶς δέ σ' ἔολπα τὸ ῥέξειν. </p>
<p>ἤδη μὲν σέ γέ φημι καὶ ἄλλοτε δουρὶ φοβῆσαι. </p>
<p>ἦ οὐ μέμνῃ ὅτε πέρ σε βοῶν ἄπο μοῦνον ἐόντα </p>
<p>σεῦα κατ' Ἰδαίων ὀρέων ταχέεσσι πόδεσσι </p>
<p>καρπαλίμως; τότε δ' οὔ τι μετατροπαλίζεο φεύγων. </p>
<p>ἔνθεν δ' ἐς Λυρνησσὸν ὑπέκφυγες: αὐτὰρ ἐγὼ τὴν </p>
<p>πέρσα μεθορμηθεὶς σὺν Ἀθήνῃ καὶ Διὶ πατρί, </p>
<p>ληϊάδας δὲ γυναῖκας ἐλεύθερον ἦμαρ ἀπούρας </p>
<p>ἦγον:  ἀτὰρ σὲ Ζεὺς ἐρρύσατο καὶ θεοὶ ἄλλοι. </p>
<p>ἀλλ' οὐ νῦν ἐρύεσθαι ὀΐομαι, ὡς ἐνὶ θυμῷ </p>
<p>βάλλεαι:  ἀλλά σ' ἔγωγ' ἀναχωρήσαντα κελεύω </p>
<p>ἐς πληθὺν ἰέναι, μηδ' ἀντίος ἵστασ' ἐμεῖο, </p>
<p>πρίν τι κακὸν παθέειν:  ῥεχθὲν δέ τε νήπιος ἔγνω. </p>
<p>τὸν δ' αὖτ' Αἰνείας ἀπαμείβετο φώνησέν τε:  </p>
<p>Πηλεΐδη μὴ δὴ ἐπέεσσί με νηπύτιον ὣς </p>
<p>ἔλπεο δειδίξεσθαι, ἐπεὶ σάφα οἶδα καὶ αὐτὸς </p>
<p>ἠμὲν κερτομίας ἠδ' αἴσυλα μυθήσασθαι. </p>
<p>ἴδμεν δ' ἀλλήλων γενεήν, ἴδμεν δὲ τοκῆας </p>
<p>πρόκλυτ' ἀκούοντες ἔπεα θνητῶν ἀνθρώπων:  </p>
<p>ὄψει δ' οὔτ' ἄρ πω σὺ ἐμοὺς ἴδες οὔτ' ἄρ' ἐγὼ σούς. </p>
<p>φασὶ σὲ μὲν Πηλῆος ἀμύμονος ἔκγονον εἶναι, </p>
<p>μητρὸς δ' ἐκ Θέτιδος καλλιπλοκάμου ἁλοσύδνης: </p>
<p>αὐτὰρ ἐγὼν υἱὸς μεγαλήτορος Ἀγχίσαο </p>
<p>εὔχομαι ἐκγεγάμεν, μήτηρ δέ μοί ἐστ' Ἀφροδίτη:  </p>
<p>τῶν δὴ νῦν ἕτεροί γε φίλον παῖδα κλαύσονται </p>
<p>σήμερον:  οὐ γάρ φημ' ἐπέεσσί γε νηπυτίοισιν </p>
<p>ὧδε διακρινθέντε μάχης ἐξαπονέεσθαι. </p>
<p>εἰ δ' ἐθέλεις καὶ ταῦτα δαήμεναι, ὄφρ' ἐῢ εἰδῇς </p>
<p>ἡμετέρην γενεήν, πολλοὶ δέ μιν ἄνδρες ἴσασι:  </p>
<p>Δάρδανον αὖ πρῶτον τέκετο νεφεληγερέτα Ζεύς, </p>
<p>κτίσσε δὲ Δαρδανίην, ἐπεὶ οὔ πω Ἴλιος ἱρὴ </p>
<p>ἐν πεδίῳ πεπόλιστο πόλις μερόπων ἀνθρώπων, </p>
<p>ἀλλ' ἔθ' ὑπωρείας ᾤκεον πολυπίδακος Ἴδης. </p>
<p>Δάρδανος αὖ τέκεθ' υἱὸν Ἐριχθόνιον βασιλῆα, </p>
<p>ὃς δὴ ἀφνειότατος γένετο θνητῶν ἀνθρώπων:  </p>
<p>τοῦ τρισχίλιαι ἵπποι ἕλος κάτα βουκολέοντο </p>
<p>θήλειαι, πώλοισιν ἀγαλλόμεναι ἀταλῇσι. </p>
<p>τάων καὶ Βορέης ἠράσσατο βοσκομενάων, </p>
<p>ἵππῳ δ' εἰσάμενος παρελέξατο κυανοχαίτῃ:  </p>
<p>αἳ δ' ὑποκυσάμεναι ἔτεκον δυοκαίδεκα πώλους. </p>
<p>αἳ δ' ὅτε μὲν σκιρτῷεν ἐπὶ ζείδωρον ἄρουραν, </p>
<p>ἄκρον ἐπ' ἀνθερίκων καρπὸν θέον οὐδὲ κατέκλων:  </p>
<p>ἀλλ' ὅτε δὴ σκιρτῷεν ἐπ' εὐρέα νῶτα θαλάσσης, </p>
<p>ἄκρον ἐπὶ ῥηγμῖνος ἁλὸς πολιοῖο θέεσκον. </p>
<p>Τρῶα δ' Ἐριχθόνιος τέκετο Τρώεσσιν ἄνακτα:  </p>
<p>Τρωὸς δ' αὖ τρεῖς παῖδες ἀμύμονες ἐξεγένοντο </p>
<p>Ἶλός τ' Ἀσσάρακός τε καὶ ἀντίθεος Γανυμήδης, </p>
<p>ὃς δὴ κάλλιστος γένετο θνητῶν ἀνθρώπων:  </p>
<p>τὸν καὶ ἀνηρείψαντο θεοὶ Διὶ οἰνοχοεύειν </p>
<p>κάλλεος εἵνεκα οἷο ἵν' ἀθανάτοισι μετείη. </p>
<p>Ἶλος δ' αὖ τέκεθ' υἱὸν ἀμύμονα Λαομέδοντα:  </p>
<p>Λαομέδων δ' ἄρα Τιθωνὸν τέκετο Πρίαμόν τε </p>
<p>Λάμπόν τε Κλυτίον θ' Ἱκετάονά τ' ὄζον Ἄρηος: </p>
<p>Ἀσσάρακος δὲ Κάπυν, ὃ δ' ἄρ' Ἀγχίσην τέκε παῖδα:  </p>
<p>αὐτὰρ ἔμ' Ἀγχίσης, Πρίαμος δ' ἔτεχ' Ἕκτορα δῖον. </p>
<p>ταύτης τοι γενεῆς τε καὶ αἵματος εὔχομαι εἶναι. </p>
<p>Ζεὺς δ' ἀρετὴν ἄνδρεσσιν ὀφέλλει τε μινύθει τε </p>
<p>ὅππως κεν ἐθέλῃσιν:  ὃ γὰρ κάρτιστος ἁπάντων. </p>
<p>ἀλλ' ἄγε μηκέτι ταῦτα λεγώμεθα νηπύτιοι ὣς </p>
<p>ἑσταότ' ἐν μέσσῃ ὑσμίνῃ δηϊοτῆτος. </p>
<p>ἔστι γὰρ ἀμφοτέροισιν ὀνείδεα μυθήσασθαι </p>
<p>πολλὰ μάλ', οὐδ' ἂν νηῦς ἑκατόζυγος ἄχθος ἄροιτο. </p>
<p>στρεπτὴ δὲ γλῶσσ' ἐστὶ βροτῶν, πολέες δ' ἔνι μῦθοι </p>
<p>παντοῖοι, ἐπέων δὲ πολὺς νομὸς ἔνθα καὶ ἔνθα. </p>
<p>ὁπποῖόν κ' εἴπῃσθα ἔπος, τοῖόν κ' ἐπακούσαις. </p>
<p>ἀλλὰ τί ἢ ἔριδας καὶ νείκεα νῶϊν ἀνάγκη </p>
<p>νεικεῖν ἀλλήλοισιν ἐναντίον ὥς τε γυναῖκας, </p>
<p>αἵ τε χολωσάμεναι ἔριδος πέρι θυμοβόροιο </p>
<p>νεικεῦσ' ἀλλήλῃσι μέσην ἐς ἄγυιαν ἰοῦσαι </p>
<p>πόλλ' ἐτεά τε καὶ οὐκί:  χόλος δέ τε καὶ τὰ κελεύει. </p>
<p>ἀλκῆς δ' οὔ μ' ἐπέεσσιν ἀποτρέψεις μεμαῶτα </p>
<p>πρὶν χαλκῷ μαχέσασθαι ἐναντίον:  ἀλλ' ἄγε θᾶσσον </p>
<p>γευσόμεθ' ἀλλήλων χαλκήρεσιν ἐγχείῃσιν. </p>
<p>ἦ ῥα καὶ ἐν δεινῷ σάκει ἤλασεν ὄβριμον ἔγχος </p>
<p>σμερδαλέῳ:  μέγα δ' ἀμφὶ σάκος μύκε δουρὸς ἀκωκῇ. </p>
<p>Πηλεΐδης δὲ σάκος μὲν ἀπὸ ἕο χειρὶ παχείῃ </p>
<p>ἔσχετο ταρβήσας: φάτο γὰρ δολιχόσκιον ἔγχος </p>
<p>ῥέα διελεύσεσθαι μεγαλήτορος Αἰνείαο </p>
<p>νήπιος, οὐδ' ἐνόησε κατὰ φρένα καὶ κατὰ θυμὸν </p>
<p>ὡς οὐ ῥηΐδι' ἐστὶ θεῶν ἐρικυδέα δῶρα </p>
<p>ἀνδράσι γε θνητοῖσι δαμήμεναι οὐδ' ὑποείκειν. </p>
<p>οὐδὲ τότ' Αἰνείαο δαΐφρονος ὄβριμον ἔγχος </p>
<p>ῥῆξε σάκος: χρυσὸς γὰρ ἐρύκακε, δῶρα θεοῖο:  </p>
<p>ἀλλὰ δύω μὲν ἔλασσε διὰ πτύχας, αἳ δ' ἄρ' ἔτι τρεῖς </p>
<p>ἦσαν, ἐπεὶ πέντε πτύχας ἤλασε κυλλοποδίων, </p>
<p>τὰς δύο χαλκείας, δύο δ' ἔνδοθι κασσιτέροιο, </p>
<p>τὴν δὲ μίαν χρυσῆν, τῇ ῥ' ἔσχετο μείλινον ἔγχος. </p>
<p>δεύτερος αὖτ' Ἀχιλεὺς προΐει δολιχόσκιον ἔγχος, </p>
<p>καὶ βάλεν Αἰνείαο κατ' ἀσπίδα πάντοσ' ἐΐσην </p>
<p>ἄντυγ' ὕπο πρώτην, ᾗ λεπτότατος θέε χαλκός, </p>
<p>λεπτοτάτη δ' ἐπέην ῥινὸς βοός: ἣ δὲ διὰ πρὸ </p>
<p>Πηλιὰς ἤϊξεν μελίη, λάκε δ' ἀσπὶς ὑπ' αὐτῆς. </p>
<p>Αἰνείας δ' ἐάλη καὶ ἀπὸ ἕθεν ἀσπίδ' ἀνέσχε </p>
<p>δείσας: ἐγχείη δ' ἄρ' ὑπὲρ νώτου ἐνὶ γαίῃ </p>
<p>ἔστη ἱεμένη, διὰ δ' ἀμφοτέρους ἕλε κύκλους </p>
<p>ἀσπίδος ἀμφιβρότης: ὃ δ' ἀλευάμενος δόρυ μακρὸν </p>
<p>ἔστη, κὰδ δ' ἄχος οἱ χύτο μυρίον ὀφθαλμοῖσι, </p>
<p>ταρβήσας ὅ οἱ ἄγχι πάγη βέλος. αὐτὰρ Ἀχιλλεὺς </p>
<p>ἐμμεμαὼς ἐπόρουσεν ἐρυσσάμενος ξίφος ὀξὺ </p>
<p>σμερδαλέα ἰάχων:  ὃ δὲ χερμάδιον λάβε χειρὶ </p>
<p>Αἰνείας, μέγα ἔργον, ὃ οὐ δύο γ' ἄνδρε φέροιεν, </p>
<p>οἷοι νῦν βροτοί εἰσ':  ὃ δέ μιν ῥέα πάλλε καὶ οἶος. </p>
<p>ἔνθά κεν Αἰνείας μὲν ἐπεσσύμενον βάλε πέτρῳ </p>
<p>ἢ κόρυθ' ἠὲ σάκος, τό οἱ ἤρκεσε λυγρὸν ὄλεθρον, </p>
<p>τὸν δέ κε Πηλεΐδης σχεδὸν ἄορι θυμὸν ἀπηύρα, </p>
<p>εἰ μὴ ἄρ' ὀξὺ νόησε Ποσειδάων ἐνοσίχθων:  </p>
<p>αὐτίκα δ' ἀθανάτοισι θεοῖς μετὰ μῦθον ἔειπεν:  </p>
<p>ὢ πόποι ἦ μοι ἄχος μεγαλήτορος Αἰνείαο, </p>
<p>ὃς τάχα Πηλεΐωνι δαμεὶς Ἄϊδος δὲ κάτεισι </p>
<p>πειθόμενος μύθοισιν Ἀπόλλωνος ἑκάτοιο </p>
<p>νήπιος, οὐδέ τί οἱ χραισμήσει λυγρὸν ὄλεθρον. </p>
<p>ἀλλὰ τί ἢ νῦν οὗτος ἀναίτιος ἄλγεα πάσχει </p>
<p>μὰψ ἕνεκ' ἀλλοτρίων ἀχέων, κεχαρισμένα δ' αἰεὶ </p>
<p>δῶρα θεοῖσι δίδωσι τοὶ οὐρανὸν εὐρὺν ἔχουσιν; </p>
<p>ἀλλ' ἄγεθ' ἡμεῖς πέρ μιν ὑπὲκ θανάτου ἀγάγωμεν, </p>
<p>μή πως καὶ Κρονίδης κεχολώσεται, αἴ κεν Ἀχιλλεὺς </p>
<p>τόνδε κατακτείνῃ:  μόριμον δέ οἵ ἐστ' ἀλέασθαι, </p>
<p>ὄφρα μὴ ἄσπερμος γενεὴ καὶ ἄφαντος ὄληται </p>
<p>Δαρδάνου, ὃν Κρονίδης περὶ πάντων φίλατο παίδων </p>
<p>οἳ ἕθεν ἐξεγένοντο γυναικῶν τε θνητάων. </p>
<p>ἤδη γὰρ Πριάμου γενεὴν ἔχθηρε Κρονίων:  </p>
<p>νῦν δὲ δὴ Αἰνείαο βίη Τρώεσσιν ἀνάξει </p>
<p>καὶ παίδων παῖδες, τοί κεν μετόπισθε γένωνται. </p>
<p>τὸν δ' ἠμείβετ' ἔπειτα βοῶπις πότνια Ἥρη:  </p>
<p>ἐννοσίγαι', αὐτὸς σὺ μετὰ φρεσὶ σῇσι νόησον </p>
<p>Αἰνείαν ἤ κέν μιν ἐρύσσεαι ἦ κεν ἐάσῃς </p>
<p>Πηλεΐδῃ Ἀχιλῆϊ δαμήμεναι, ἐσθλὸν ἐόντα. </p>
<p>ἤτοι μὲν γὰρ νῶϊ πολέας ὠμόσσαμεν ὅρκους </p>
<p>πᾶσι μετ' ἀθανάτοισιν ἐγὼ καὶ Παλλὰς Ἀθήνη </p>
<p>μή ποτ' ἐπὶ Τρώεσσιν ἀλεξήσειν κακὸν ἦμαρ, </p>
<p>μηδ' ὁπότ' ἂν Τροίη μαλερῷ πυρὶ πᾶσα δάηται </p>
<p>καιομένη, καίωσι δ' ἀρήϊοι υἷες Ἀχαιῶν. </p>
<p>αὐτὰρ ἐπεὶ τό γ' ἄκουσε Ποσειδάων ἐνοσίχθων, </p>
<p>βῆ ῥ' ἴμεν ἄν τε μάχην καὶ ἀνὰ κλόνον ἐγχειάων, </p>
<p>ἷξε δ' ὅθ' Αἰνείας ἠδ' ὃ κλυτὸς ἦεν Ἀχιλλεύς. </p>
<p>αὐτίκα τῷ μὲν ἔπειτα κατ' ὀφθαλμῶν χέεν ἀχλὺν </p>
<p>Πηλεΐδῃ Ἀχιλῆϊ:  ὃ δὲ μελίην εὔχαλκον </p>
<p>ἀσπίδος ἐξέρυσεν μεγαλήτορος Αἰνείαο:  </p>
<p>καὶ τὴν μὲν προπάροιθε ποδῶν Ἀχιλῆος ἔθηκεν, </p>
<p>Αἰνείαν δ' ἔσσευεν ἀπὸ χθονὸς ὑψόσ' ἀείρας. </p>
<p>πολλὰς δὲ στίχας ἡρώων, πολλὰς δὲ καὶ ἵππων </p>
<p>Αἰνείας ὑπερᾶλτο θεοῦ ἀπὸ χειρὸς ὀρούσας, </p>
<p>ἷξε δ' ἐπ' ἐσχατιὴν πολυάϊκος πολέμοιο, </p>
<p>ἔνθά τε Καύκωνες πόλεμον μέτα θωρήσσοντο. </p>
<p>τῷ δὲ μάλ' ἐγγύθεν ἦλθε Ποσειδάων ἐνοσίχθων, </p>
<p>καί μιν φωνήσας ἔπεα πτερόεντα προσηύδα:  </p>
<p>Αἰνεία, τίς σ' ὧδε θεῶν ἀτέοντα κελεύει </p>
<p>ἀντία Πηλεΐωνος ὑπερθύμοιο μάχεσθαι, </p>
<p>ὃς σεῦ ἅμα κρείσσων καὶ φίλτερος ἀθανάτοισιν; </p>
<p>ἀλλ' ἀναχωρῆσαι ὅτε κεν συμβλήσεαι αὐτῷ, </p>
<p>μὴ καὶ ὑπὲρ μοῖραν δόμον Ἄϊδος εἰσαφίκηαι. </p>
<p>αὐτὰρ ἐπεί κ' Ἀχιλεὺς θάνατον καὶ πότμον ἐπίσπῃ, </p>
<p>θαρσήσας δὴ ἔπειτα μετὰ πρώτοισι μάχεσθαι:  </p>
<p>οὐ μὲν γάρ τίς σ' ἄλλος Ἀχαιῶν ἐξεναρίξει. </p>
<p>ὣς εἰπὼν λίπεν αὐτόθ', ἐπεὶ διεπέφραδε πάντα. </p>
<p>αἶψα δ' ἔπειτ' Ἀχιλῆος ἀπ' ὀφθαλμῶν σκέδασ' ἀχλὺν </p>
<p>θεσπεσίην:  ὃ δ' ἔπειτα μέγ' ἔξιδεν ὀφθαλμοῖσιν, </p>
<p>ὀχθήσας δ' ἄρα εἶπε πρὸς ὃν μεγαλήτορα θυμόν:  </p>
<p>ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι:  </p>
<p>ἔγχος μὲν τόδε κεῖται ἐπὶ χθονός, οὐδέ τι φῶτα </p>
<p>λεύσσω, τῷ ἐφέηκα κατακτάμεναι μενεαίνων. </p>
<p>ἦ ῥα καὶ Αἰνείας φίλος ἀθανάτοισι θεοῖσιν </p>
<p>ἦεν:  ἀτάρ μιν ἔφην μὰψ αὔτως εὐχετάασθαι. </p>
<p>ἐρρέτω:  οὔ οἱ θυμὸς ἐμεῦ ἔτι πειρηθῆναι </p>
<p>ἔσσεται, ὃς καὶ νῦν φύγεν ἄσμενος ἐκ θανάτοιο. </p>
<p>ἀλλ' ἄγε δὴ Δαναοῖσι φιλοπτολέμοισι κελεύσας </p>
<p>τῶν ἄλλων Τρώων πειρήσομαι ἀντίος ἐλθών. </p>
<p>ἦ, καὶ ἐπὶ στίχας ἆλτο, κέλευε δὲ φωτὶ ἑκάστῳ:  </p>
<p>μηκέτι νῦν Τρώων ἑκὰς ἕστατε δῖοι Ἀχαιοί, </p>
<p>ἀλλ' ἄγ' ἀνὴρ ἄντ' ἀνδρὸς ἴτω, μεμάτω δὲ μάχεσθαι. </p>
<p>ἀργαλέον δέ μοί ἐστι καὶ ἰφθίμῳ περ ἐόντι </p>
<p>τοσσούσδ' ἀνθρώπους ἐφέπειν καὶ πᾶσι μάχεσθαι:  </p>
<p>οὐδέ κ' Ἄρης, ὅς περ θεὸς ἄμβροτος, οὐδέ κ' Ἀθήνη </p>
<p>τοσσῆσδ' ὑσμίνης ἐφέποι στόμα καὶ πονέοιτο:  </p>
<p>ἀλλ' ὅσσον μὲν ἐγὼ δύναμαι χερσίν τε ποσίν τε </p>
<p>καὶ σθένει, οὔ μ' ἔτι φημὶ μεθησέμεν οὐδ' ἠβαιόν, </p>
<p>ἀλλὰ μάλα στιχὸς εἶμι διαμπερές, οὐδέ τιν' οἴω </p>
<p>Τρώων χαιρήσειν, ὅς τις σχεδὸν ἔγχεος ἔλθῃ. </p>
<p>ὣς φάτ' ἐποτρύνων:  Τρώεσσι δὲ φαίδιμος Ἕκτωρ </p>
<p>κέκλεθ' ὁμοκλήσας, φάτο δ' ἴμεναι ἄντ' Ἀχιλῆος: </p>
<p>Τρῶες ὑπέρθυμοι μὴ δείδιτε Πηλεΐωνα. </p>
<p>καί κεν ἐγὼ ἐπέεσσι καὶ ἀθανάτοισι μαχοίμην, </p>
<p>ἔγχεϊ δ' ἀργαλέον, ἐπεὶ ἦ πολὺ φέρτεροί εἰσιν. </p>
<p>οὐδ' Ἀχιλεὺς πάντεσσι τέλος μύθοις ἐπιθήσει, </p>
<p>ἀλλὰ τὸ μὲν τελέει, τὸ δὲ καὶ μεσσηγὺ κολούει. </p>
<p>τοῦ δ' ἐγὼ ἀντίος εἶμι καὶ εἰ πυρὶ χεῖρας ἔοικεν, </p>
<p>εἰ πυρὶ χεῖρας ἔοικε, μένος δ' αἴθωνι σιδήρῳ. </p>
<p>ὣς φάτ' ἐποτρύνων, οἳ δ' ἀντίοι ἔγχε' ἄειραν </p>
<p>Τρῶες: τῶν δ' ἄμυδις μίχθη μένος, ὦρτο δ' ἀϋτή. </p>
<p>καὶ τότ' ἄρ' Ἕκτορα εἶπε παραστὰς Φοῖβος Ἀπόλλων:  </p>
<p>Ἕκτορ μηκέτι πάμπαν Ἀχιλλῆϊ προμάχιζε, </p>
<p>ἀλλὰ κατὰ πληθύν τε καὶ ἐκ φλοίσβοιο δέδεξο, </p>
<p>μή πώς σ' ἠὲ βάλῃ ἠὲ σχεδὸν ἄορι τύψῃ. </p>
<p>ὣς ἔφαθ', Ἕκτωρ δ' αὖτις ἐδύσετο οὐλαμὸν ἀνδρῶν </p>
<p>ταρβήσας, ὅτ' ἄκουσε θεοῦ ὄπα φωνήσαντος. </p>
<p>ἐν δ' Ἀχιλεὺς Τρώεσσι θόρε φρεσὶν εἱμένος ἀλκὴν </p>
<p>σμερδαλέα ἰάχων, πρῶτον δ' ἕλεν Ἰφιτίωνα </p>
<p>ἐσθλὸν Ὀτρυντεΐδην πολέων ἡγήτορα λαῶν, </p>
<p>ὃν νύμφη τέκε νηῒς Ὀτρυντῆϊ πτολιπόρθῳ </p>
<p>Τμώλῳ ὕπο νιφόεντι Ὕδης ἐν πίονι δήμῳ:  </p>
<p>τὸν δ' ἰθὺς μεμαῶτα βάλ' ἔγχεϊ δῖος Ἀχιλλεὺς </p>
<p>μέσσην κὰκ κεφαλήν:  ἣ δ' ἄνδιχα πᾶσα κεάσθη, </p>
<p>δούπησεν δὲ πεσών, ὃ δ' ἐπεύξατο δῖος Ἀχιλλεύς: </p>
<p>κεῖσαι Ὀτρυντεΐδη πάντων ἐκπαγλότατ' ἀνδρῶν:  </p>
<p>ἐνθάδε τοι θάνατος, γενεὴ δέ τοί ἐστ' ἐπὶ λίμνῃ </p>
<p>Γυγαίῃ, ὅθι τοι τέμενος πατρώϊόν ἐστιν </p>
<p>Ὕλλῳ ἐπ' ἰχθυόεντι καὶ Ἕρμῳ δινήεντι. </p>
<p>ὣς ἔφατ' εὐχόμενος, τὸν δὲ σκότος ὄσσε κάλυψε. </p>
<p>τὸν μὲν Ἀχαιῶν ἵπποι ἐπισσώτροις δατέοντο </p>
<p>πρώτῃ ἐν ὑσμίνῃ:  ὃ δ' ἐπ' αὐτῷ Δημολέοντα </p>
<p>ἐσθλὸν ἀλεξητῆρα μάχης Ἀντήνορος υἱὸν </p>
<p>νύξε κατὰ κρόταφον, κυνέης διὰ χαλκοπαρῄου. </p>
<p>οὐδ' ἄρα χαλκείη κόρυς ἔσχεθεν, ἀλλὰ δι' αὐτῆς </p>
<p>αἰχμὴ ἱεμένη ῥῆξ' ὀστέον, ἐγκέφαλος δὲ </p>
<p>ἔνδον ἅπας πεπάλακτο:  δάμασσε δέ μιν μεμαῶτα. </p>
<p>Ἱπποδάμαντα δ' ἔπειτα καθ' ἵππων ἀΐξαντα </p>
<p>πρόσθεν ἕθεν φεύγοντα μετάφρενον οὔτασε δουρί. </p>
<p>αὐτὰρ ὃ θυμὸν ἄϊσθε καὶ ἤρυγεν, ὡς ὅτε ταῦρος </p>
<p>ἤρυγεν ἑλκόμενος Ἑλικώνιον ἀμφὶ ἄνακτα </p>
<p>κούρων ἑλκόντων:  γάνυται δέ τε τοῖς ἐνοσίχθων:  </p>
<p>ὣς ἄρα τόν γ' ἐρυγόντα λίπ' ὀστέα θυμὸς ἀγήνωρ:  </p>
<p>αὐτὰρ ὃ βῆ σὺν δουρὶ μετ' ἀντίθεον Πολύδωρον </p>
<p>Πριαμίδην. τὸν δ' οὔ τι πατὴρ εἴασκε μάχεσθαι, </p>
<p>οὕνεκά οἱ μετὰ παισὶ νεώτατος ἔσκε γόνοιο, </p>
<p>καί οἱ φίλτατος ἔσκε, πόδεσσι δὲ πάντας ἐνίκα </p>
<p>δὴ τότε νηπιέῃσι ποδῶν ἀρετὴν ἀναφαίνων </p>
<p>θῦνε διὰ προμάχων, εἷος φίλον ὤλεσε θυμόν. </p>
<p>τὸν βάλε μέσσον ἄκοντι ποδάρκης δῖος Ἀχιλλεὺς </p>
<p>νῶτα παραΐσσοντος, ὅθι ζωστῆρος ὀχῆες </p>
<p>χρύσειοι σύνεχον καὶ διπλόος ἤντετο θώρηξ:  </p>
<p>ἀντικρὺ δὲ διέσχε παρ' ὀμφαλὸν ἔγχεος αἰχμή, </p>
<p>γνὺξ δ' ἔριπ' οἰμώξας, νεφέλη δέ μιν ἀμφεκάλυψε </p>
<p>κυανέη, προτὶ οἷ δ' ἔλαβ' ἔντερα χερσὶ λιασθείς. </p>
<p>Ἕκτωρ δ' ὡς ἐνόησε κασίγνητον Πολύδωρον </p>
<p>ἔντερα χερσὶν ἔχοντα λιαζόμενον ποτὶ γαίη </p>
<p>κάρ ῥά οἱ ὀφθαλμῶν κέχυτ' ἀχλύς: οὐδ' ἄρ' ἔτ' ἔτλη </p>
<p>δηρὸν ἑκὰς στρωφᾶσθ', ἀλλ' ἀντίος ἦλθ' Ἀχιλῆϊ </p>
<p>ὀξὺ δόρυ κραδάων φλογὶ εἴκελος: αὐτὰρ Ἀχιλλεὺς </p>
<p>ὡς εἶδ', ὣς ἀνεπᾶλτο, καὶ εὐχόμενος ἔπος ηὔδα:  </p>
<p>ἐγγὺς ἀνὴρ ὃς ἐμόν γε μάλιστ' ἐσεμάσσατο θυμόν, </p>
<p>ὅς μοι ἑταῖρον ἔπεφνε τετιμένον:  οὐδ' ἂν ἔτι δὴν </p>
<p>ἀλλήλους πτώσσοιμεν ἀνὰ πτολέμοιο γεφύρας. </p>
<p>ἦ, καὶ ὑπόδρα ἰδὼν προσεφώνεεν Ἕκτορα δῖον:  </p>
<p>ἆσσον ἴθ' ὥς κεν θᾶσσον ὀλέθρου πείραθ' ἵκηαι. </p>
<p>τὸν δ' οὐ ταρβήσας προσέφη κορυθαίολος Ἕκτωρ:  </p>
<p>Πηλεΐδη μὴ δὴ ἐπέεσσί με νηπύτιον ὣς </p>
<p>ἔλπεο δειδίξεσθαι, ἐπεὶ σάφα οἶδα καὶ αὐτὸς </p>
<p>ἠμὲν κερτομίας ἠδ' αἴσυλα μυθήσασθαι. </p>
<p>οἶδα δ' ὅτι σὺ μὲν ἐσθλός, ἐγὼ δὲ σέθεν πολὺ χείρων. </p>
<p>ἀλλ' ἤτοι μὲν ταῦτα θεῶν ἐν γούνασι κεῖται, </p>
<p>αἴ κέ σε χειρότερός περ ἐὼν ἀπὸ θυμὸν ἕλωμαι </p>
<p>δουρὶ βαλών, ἐπεὶ ἦ καὶ ἐμὸν βέλος ὀξὺ πάροιθεν. </p>
<p>ἦ ῥα, καὶ ἀμπεπαλὼν προΐει δόρυ, καὶ τό γ' Ἀθήνη </p>
<p>πνοιῇ Ἀχιλλῆος πάλιν ἔτραπε κυδαλίμοιο </p>
<p>ἦκα μάλα ψύξασα:  τὸ δ' ἂψ ἵκεθ' Ἕκτορα δῖον, </p>
<p>αὐτοῦ δὲ προπάροιθε ποδῶν πέσεν. αὐτὰρ Ἀχιλλεὺς </p>
<p>ἐμμεμαὼς ἐπόρουσε κατακτάμεναι μενεαίνων, </p>
<p>σμερδαλέα ἰάχων:  τὸν δ' ἐξήρπαξεν Ἀπόλλων </p>
<p>ῥεῖα μάλ' ὥς τε θεός, ἐκάλυψε δ' ἄρ' ἠέρι πολλῇ. </p>
<p>τρὶς μὲν ἔπειτ' ἐπόρουσε ποδάρκης δῖος Ἀχιλλεὺς </p>
<p>ἔγχεϊ χαλκείῳ, τρὶς δ' ἠέρα τύψε βαθεῖαν. </p>
<p>ἀλλ' ὅτε δὴ τὸ τέταρτον ἐπέσσυτο δαίμονι ἶσος, </p>
<p>δεινὰ δ' ὁμοκλήσας ἔπεα πτερόεντα προσηύδα:  </p>
<p>ἐξ αὖ νῦν ἔφυγες θάνατον κύον:  ἦ τέ τοι ἄγχι </p>
<p>ἦλθε κακόν:  νῦν αὖτέ σ' ἐρύσατο Φοῖβος Ἀπόλλων, </p>
<p>ᾧ μέλλεις εὔχεσθαι ἰὼν ἐς δοῦπον ἀκόντων. </p>
<p>ἦ θήν σ' ἐξανύω γε καὶ ὕστερον ἀντιβολήσας, </p>
<p>εἴ πού τις καὶ ἔμοιγε θεῶν ἐπιτάρροθός ἐστι. </p>
<p>νῦν αὖ τοὺς ἄλλους ἐπιείσομαι, ὅν κε κιχείω. </p>
<p>ὣς εἰπὼν Δρύοπ' οὖτα κατ' αὐχένα μέσσον ἄκοντι:  </p>
<p>ἤριπε δὲ προπάροιθε ποδῶν:  ὃ δὲ τὸν μὲν ἔασε, </p>
<p>Δημοῦχον δὲ Φιλητορίδην ἠΰν τε μέγαν τε </p>
<p>κὰγ γόνυ δουρὶ βαλὼν ἠρύκακε. τὸν μὲν ἔπειτα </p>
<p>οὐτάζων ξίφεϊ μεγάλῳ ἐξαίνυτο θυμόν:  </p>
<p>αὐτὰρ ὃ Λαόγονον καὶ Δάρδανον υἷε Βίαντος </p>
<p>ἄμφω ἐφορμηθεὶς ἐξ ἵππων ὦσε χαμᾶζε, </p>
<p>τὸν μὲν δουρὶ βαλών, τὸν δὲ σχεδὸν ἄορι τύψας. </p>
<p>Τρῶα δ' Ἀλαστορίδην, ὃ μὲν ἀντίος ἤλυθε γούνων, </p>
<p>εἴ πώς εὑ πεφίδοιτο λαβὼν καὶ ζωὸν ἀφείη </p>
<p>μηδὲ κατακτείνειεν ὁμηλικίην ἐλεήσας, </p>
<p>νήπιος, οὐδὲ τὸ ᾔδη ὃ οὐ πείσεσθαι ἔμελλεν:  </p>
<p>οὐ γάρ τι γλυκύθυμος ἀνὴρ ἦν οὐδ' ἀγανόφρων, </p>
<p>ἀλλὰ μάλ' ἐμμεμαώς: ὃ μὲν ἥπτετο χείρεσι γούνων </p>
<p>ἱέμενος λίσσεσθ', ὃ δὲ φασγάνῳ οὖτα καθ' ἧπαρ:  </p>
<p>ἐκ δέ οἱ ἧπαρ ὄλισθεν, ἀτὰρ μέλαν αἷμα κατ' αὐτοῦ </p>
<p>κόλπον ἐνέπλησεν:  τὸν δὲ σκότος ὄσσε κάλυψε </p>
<p>θυμοῦ δευόμενον:  ὃ δὲ Μούλιον οὖτα παραστὰς </p>
<p>δουρὶ κατ' οὖς: εἶθαρ δὲ δι' οὔατος ἦλθ' ἑτέροιο </p>
<p>αἰχμὴ χαλκείη:  ὃ δ' Ἀγήνορος υἱὸν Ἔχεκλον </p>
<p>μέσσην κὰκ κεφαλὴν ξίφει ἤλασε κωπήεντι, </p>
<p>πᾶν δ' ὑπεθερμάνθη ξίφος αἵματι:  τὸν δὲ κατ' ὄσσε </p>
<p>ἔλλαβε πορφύρεος θάνατος καὶ μοῖρα κραταιή. </p>
<p>Δευκαλίωνα δ' ἔπειθ', ἵνα τε ξυνέχουσι τένοντες </p>
<p>ἀγκῶνος, τῇ τόν γε φίλης διὰ χειρὸς ἔπειρεν </p>
<p>αἰχμῇ χαλκείῃ:  ὃ δέ μιν μένε χεῖρα βαρυνθεὶς </p>
<p>πρόσθ' ὁρόων θάνατον:  ὃ δὲ φασγάνῳ αὐχένα θείνας </p>
<p>τῆλ' αὐτῇ πήληκι κάρη βάλε:  μυελὸς αὖτε </p>
<p>σφονδυλίων ἔκπαλθ', ὃ δ' ἐπὶ χθονὶ κεῖτο τανυσθείς. </p>
<p>αὐτὰρ ὃ βῆ ῥ' ἰέναι μετ' ἀμύμονα Πείρεω υἱὸν </p>
<p>Ῥίγμον, ὃς ἐκ Θρῄκης ἐριβώλακος εἰληλούθει:  </p>
<p>τὸν βάλε μέσσον ἄκοντι, πάγη δ' ἐν νηδύϊ χαλκός, </p>
<p>ἤριπε δ' ἐξ ὀχέων:  ὃ δ' Ἀρηΐθοον θεράποντα </p>
<p>ἂψ ἵππους στρέψαντα μετάφρενον ὀξέϊ δουρὶ </p>
<p>νύξ', ἀπὸ δ' ἅρματος ὦσε:  κυκήθησαν δέ οἱ ἵπποι. </p>
<p>ὡς δ' ἀναμαιμάει βαθέ' ἄγκεα θεσπιδαὲς πῦρ </p>
<p>οὔρεος ἀζαλέοιο, βαθεῖα δὲ καίεται ὕλη, </p>
<p>πάντῃ τε κλονέων ἄνεμος φλόγα εἰλυφάζει, </p>
<p>ὣς ὅ γε πάντῃ θῦνε σὺν ἔγχεϊ δαίμονι ἶσος </p>
<p>κτεινομένους ἐφέπων:  ῥέε δ' αἵματι γαῖα μέλαινα. </p>
<p>ὡς δ' ὅτε τις ζεύξῃ βόας ἄρσενας εὐρυμετώπους </p>
<p>τριβέμεναι κρῖ λευκὸν ἐϋκτιμένῃ ἐν ἀλωῇ, </p>
<p>ῥίμφά τε λέπτ' ἐγένοντο βοῶν ὑπὸ πόσσ' ἐριμύκων, </p>
<p>ὣς ὑπ' Ἀχιλλῆος μεγαθύμου μώνυχες ἵπποι </p>
<p>στεῖβον ὁμοῦ νέκυάς τε καὶ ἀσπίδας: αἵματι δ' ἄξων </p>
<p>νέρθεν ἅπας πεπάλακτο καὶ ἄντυγες αἳ περὶ δίφρον, </p>
<p>ἃς ἄρ' ἀφ' ἱππείων ὁπλέων ῥαθάμιγγες ἔβαλλον </p>
<p>αἵ τ' ἀπ' ἐπισσώτρων:  ὃ δὲ ἵετο κῦδος ἀρέσθαι </p>
<p>Πηλεΐδης, λύθρῳ δὲ παλάσσετο χεῖρας ἀάπτους. </p></div1>
<div1 lines="611" n="21">
<p>ἀλλ' ὅτε δὴ πόρον ἷξον ἐϋρρεῖος ποταμοῖο </p>
<p>Ξάνθου δινήεντος, ὃν ἀθάνατος τέκετο Ζεύς, </p>
<p>ἔνθα διατμήξας τοὺς μὲν πεδίον δὲ δίωκε </p>
<p>πρὸς πόλιν, ᾗ περ Ἀχαιοὶ ἀτυζόμενοι φοβέοντο </p>
<p>ἤματι τῷ προτέρῳ, ὅτε μαίνετο φαίδιμος Ἕκτωρ:  </p>
<p>τῇ ῥ' οἵ γε προχέοντο πεφυζότες, ἠέρα δ' Ἥρη </p>
<p>πίτνα πρόσθε βαθεῖαν ἐρυκέμεν:  ἡμίσεες δὲ </p>
<p>ἐς ποταμὸν εἰλεῦντο βαθύρροον ἀργυροδίνην, </p>
<p>ἐν δ' ἔπεσον μεγάλῳ πατάγῳ, βράχε δ' αἰπὰ ῥέεθρα, </p>
<p>ὄχθαι δ' ἀμφὶ περὶ μεγάλ' ἴαχον:  οἳ δ' ἀλαλητῷ </p>
<p>ἔννεον ἔνθα καὶ ἔνθα ἑλισσόμενοι περὶ δίνας. </p>
<p>ὡς δ' ὅθ' ὑπὸ ῥιπῆς πυρὸς ἀκρίδες ἠερέθονται </p>
<p>φευγέμεναι ποταμὸν δέ:  τὸ δὲ φλέγει ἀκάματον πῦρ </p>
<p>ὄρμενον ἐξαίφνης, ταὶ δὲ πτώσσουσι καθ' ὕδωρ:  </p>
<p>ὣς ὑπ' Ἀχιλλῆος Ξάνθου βαθυδινήεντος </p>
<p>πλῆτο ῥόος κελάδων ἐπιμὶξ ἵππων τε καὶ ἀνδρῶν. </p>
<p>αὐτὰρ ὃ διογενὴς δόρυ μὲν λίπεν αὐτοῦ ἐπ' ὄχθῃ </p>
<p>κεκλιμένον μυρίκῃσιν, ὃ δ' ἔσθορε δαίμονι ἶσος </p>
<p>φάσγανον οἶον ἔχων, κακὰ δὲ φρεσὶ μήδετο ἔργα, </p>
<p>τύπτε δ' ἐπιστροφάδην:  τῶν δὲ στόνος ὄρνυτ' ἀεικὴς </p>
<p>ἄορι θεινομένων, ἐρυθαίνετο δ' αἵματι ὕδωρ. </p>
<p>ὡς δ' ὑπὸ δελφῖνος μεγακήτεος ἰχθύες ἄλλοι </p>
<p>φεύγοντες πιμπλᾶσι μυχοὺς λιμένος εὐόρμου </p>
<p>δειδιότες: μάλα γάρ τε κατεσθίει ὅν κε λάβῃσιν:  </p>
<p>ὣς Τρῶες ποταμοῖο κατὰ δεινοῖο ῥέεθρα </p>
<p>πτῶσσον ὑπὸ κρημνούς. ὃ δ' ἐπεὶ κάμε χεῖρας ἐναίρων, </p>
<p>ζωοὺς ἐκ ποταμοῖο δυώδεκα λέξατο κούρους </p>
<p>ποινὴν Πατρόκλοιο Μενοιτιάδαο θανόντος: </p>
<p>τοὺς ἐξῆγε θύραζε τεθηπότας ἠΰτε νεβρούς, </p>
<p>δῆσε δ' ὀπίσσω χεῖρας ἐϋτμήτοισιν ἱμᾶσι, </p>
<p>τοὺς αὐτοὶ φορέεσκον ἐπὶ στρεπτοῖσι χιτῶσι, </p>
<p>δῶκε δ' ἑταίροισιν κατάγειν κοίλας ἐπὶ νῆας. </p>
<p>αὐτὰρ ὃ ἂψ ἐπόρουσε δαϊζέμεναι μενεαίνων. </p>
<p>ἔνθ' υἷι Πριάμοιο συνήντετο Δαρδανίδαο </p>
<p>ἐκ ποταμοῦ φεύγοντι Λυκάονι, τόν ῥά ποτ' αὐτὸς </p>
<p>ἦγε λαβὼν ἐκ πατρὸς ἀλωῆς οὐκ ἐθέλοντα </p>
<p>ἐννύχιος προμολών:  ὃ δ' ἐρινεὸν ὀξέϊ χαλκῷ </p>
<p>τάμνε νέους ὄρπηκας, ἵν' ἅρματος ἄντυγες εἶεν:  </p>
<p>τῷ δ' ἄρ' ἀνώϊστον κακὸν ἤλυθε δῖος Ἀχιλλεύς. </p>
<p>καὶ τότε μέν μιν Λῆμνον ἐϋκτιμένην ἐπέρασσε </p>
<p>νηυσὶν ἄγων, ἀτὰρ υἱὸς Ἰήσονος ὦνον ἔδωκε:  </p>
<p>κεῖθεν δὲ ξεῖνός μιν ἐλύσατο πολλὰ δ' ἔδωκεν </p>
<p>Ἴμβριος Ἠετίων, πέμψεν δ' ἐς δῖαν Ἀρίσβην:  </p>
<p>ἔνθεν ὑπεκπροφυγὼν πατρώϊον ἵκετο δῶμα. </p>
<p>ἕνδεκα δ' ἤματα θυμὸν ἐτέρπετο οἷσι φίλοισιν </p>
<p>ἐλθὼν ἐκ Λήμνοιο:  δυωδεκάτῃ δέ μιν αὖτις </p>
<p>χερσὶν Ἀχιλλῆος θεὸς ἔμβαλεν, ὅς μιν ἔμελλε </p>
<p>πέμψειν εἰς Ἀΐδαο καὶ οὐκ ἐθέλοντα νέεσθαι. </p>
<p>τὸν δ' ὡς οὖν ἐνόησε ποδάρκης δῖος Ἀχιλλεὺς </p>
<p>γυμνὸν ἄτερ κόρυθός τε καὶ ἀσπίδος, οὐδ' ἔχεν ἔγχος, </p>
<p>ἀλλὰ τὰ μέν ῥ' ἀπὸ πάντα χαμαὶ βάλε:  τεῖρε γὰρ ἱδρὼς </p>
<p>φεύγοντ' ἐκ ποταμοῦ, κάματος δ' ὑπὸ γούνατ' ἐδάμνα:  </p>
<p>ὀχθήσας δ' ἄρα εἶπε πρὸς ὃν μεγαλήτορα θυμόν:  </p>
<p>ὢ πόποι ἦ μέγα θαῦμα τόδ' ὀφθαλμοῖσιν ὁρῶμαι:  </p>
<p>ἦ μάλα δὴ Τρῶες μεγαλήτορες οὕς περ ἔπεφνον </p>
<p>αὖτις ἀναστήσονται ὑπὸ ζόφου ἠερόεντος, </p>
<p>οἷον δὴ καὶ ὅδ' ἦλθε φυγὼν ὕπο νηλεὲς ἦμαρ </p>
<p>Λῆμνον ἐς ἠγαθέην πεπερημένος: οὐδέ μιν ἔσχε </p>
<p>πόντος ἁλὸς πολιῆς, ὃ πολέας ἀέκοντας ἐρύκει. </p>
<p>ἀλλ' ἄγε δὴ καὶ δουρὸς ἀκωκῆς ἡμετέροιο </p>
<p>γεύσεται, ὄφρα ἴδωμαι ἐνὶ φρεσὶν ἠδὲ δαείω </p>
<p>ἢ ἄρ' ὁμῶς καὶ κεῖθεν ἐλεύσεται, ἦ μιν ἐρύξει </p>
<p>γῆ φυσίζοος, ἥ τε κατὰ κρατερόν περ ἐρύκει. </p>
<p>ὣς ὅρμαινε μένων:  ὃ δέ οἱ σχεδὸν ἦλθε τεθηπὼς </p>
<p>γούνων ἅψασθαι μεμαώς, περὶ δ' ἤθελε θυμῷ </p>
<p>ἐκφυγέειν θάνατόν τε κακὸν καὶ κῆρα μέλαιναν. </p>
<p>ἤτοι ὃ μὲν δόρυ μακρὸν ἀνέσχετο δῖος Ἀχιλλεὺς </p>
<p>οὐτάμεναι μεμαώς, ὃ δ' ὑπέδραμε καὶ λάβε γούνων </p>
<p>κύψας: ἐγχείη δ' ἄρ' ὑπὲρ νώτου ἐνὶ γαίῃ </p>
<p>ἔστη ἱεμένη χροὸς ἄμεναι ἀνδρομέοιο. </p>
<p>αὐτὰρ ὃ τῇ ἑτέρῃ μὲν ἑλὼν ἐλλίσσετο γούνων, </p>
<p>τῇ δ' ἑτέρῃ ἔχεν ἔγχος ἀκαχμένον οὐδὲ μεθίει:  </p>
<p>καί μιν φωνήσας ἔπεα πτερόεντα προσηύδα:  </p>
<p>γουνοῦμαι σ' Ἀχιλεῦ:  σὺ δέ μ' αἴδεο καί μ' ἐλέησον:  </p>
<p>ἀντί τοί εἰμ' ἱκέταο διοτρεφὲς αἰδοίοιο:  </p>
<p>πὰρ γὰρ σοὶ πρώτῳ πασάμην Δημήτερος ἀκτὴν </p>
<p>ἤματι τῷ ὅτε μ' εἷλες ἐϋκτιμένῃ ἐν ἀλωῇ, </p>
<p>καί μ' ἐπέρασσας ἄνευθεν ἄγων πατρός τε φίλων τε </p>
<p>Λῆμνον ἐς ἠγαθέην, ἑκατόμβοιον δέ τοι ἦλφον. </p>
<p>νῦν δὲ λύμην τρὶς τόσσα πορών:  ἠὼς δέ μοί ἐστιν </p>
<p>ἥδε δυωδεκάτη, ὅτ' ἐς Ἴλιον εἰλήλουθα </p>
<p>πολλὰ παθών:  νῦν αὖ με τεῇς ἐν χερσὶν ἔθηκε </p>
<p>μοῖρ' ὀλοή:  μέλλω που ἀπεχθέσθαι Διὶ πατρί, </p>
<p>ὅς με σοὶ αὖτις δῶκε:  μινυνθάδιον δέ με μήτηρ </p>
<p>γείνατο Λαοθόη θυγάτηρ Ἄλταο γέροντος </p>
<p>Ἄλτεω, ὃς Λελέγεσσι φιλοπτολέμοισιν ἀνάσσει </p>
<p>Πήδασον αἰπήεσσαν ἔχων ἐπὶ Σατνιόεντι. </p>
<p>τοῦ δ' ἔχε θυγατέρα Πρίαμος, πολλὰς δὲ καὶ ἄλλας: </p>
<p>τῆς δὲ δύω γενόμεσθα, σὺ δ' ἄμφω δειροτομήσεις, </p>
<p>ἤτοι τὸν πρώτοισι μετὰ πρυλέεσσι δάμασσας </p>
<p>ἀντίθεον Πολύδωρον, ἐπεὶ βάλες ὀξέϊ δουρί:  </p>
<p>νῦν δὲ δὴ ἐνθάδ' ἐμοὶ κακὸν ἔσσεται:  οὐ γὰρ ὀΐω </p>
<p>σὰς χεῖρας φεύξεσθαι, ἐπεί ῥ' ἐπέλασσέ γε δαίμων. </p>
<p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσι:  </p>
<p>μή με κτεῖν', ἐπεὶ οὐχ ὁμογάστριος Ἕκτορός εἰμι, </p>
<p>ὅς τοι ἑταῖρον ἔπεφνεν ἐνηέα τε κρατερόν τε. </p>
<p>ὣς ἄρα μιν Πριάμοιο προσηύδα φαίδιμος υἱὸς </p>
<p>λισσόμενος ἐπέεσσιν, ἀμείλικτον δ' ὄπ' ἄκουσε:  </p>
<p>νήπιε μή μοι ἄποινα πιφαύσκεο μηδ' ἀγόρευε:  </p>
<p>πρὶν μὲν γὰρ Πάτροκλον ἐπισπεῖν αἴσιμον ἦμαρ </p>
<p>τόφρά τί μοι πεφιδέσθαι ἐνὶ φρεσὶ φίλτερον ἦεν </p>
<p>Τρώων, καὶ πολλοὺς ζωοὺς ἕλον ἠδ' ἐπέρασσα:  </p>
<p>νῦν δ' οὐκ ἔσθ' ὅς τις θάνατον φύγῃ ὅν κε θεός γε </p>
<p>Ἰλίου προπάροιθεν ἐμῇς ἐν χερσὶ βάλῃσι </p>
<p>καὶ πάντων Τρώων, περὶ δ' αὖ Πριάμοιό γε παίδων. </p>
<p>ἀλλὰ φίλος θάνε καὶ σύ:  τί ἦ ὀλοφύρεαι οὕτως; </p>
<p>κάτθανε καὶ Πάτροκλος, ὅ περ σέο πολλὸν ἀμείνων. </p>
<p>οὐχ ὁράᾳς οἷος καὶ ἐγὼ καλός τε μέγας τε; </p>
<p>πατρὸς δ' εἴμ' ἀγαθοῖο, θεὰ δέ με γείνατο μήτηρ:  </p>
<p>ἀλλ' ἔπι τοι καὶ ἐμοὶ θάνατος καὶ μοῖρα κραταιή:  </p>
<p>ἔσσεται ἢ ἠὼς ἢ δείλη ἢ μέσον ἦμαρ </p>
<p>ὁππότε τις καὶ ἐμεῖο Ἄρῃ ἐκ θυμὸν ἕληται </p>
<p>ἢ ὅ γε δουρὶ βαλὼν ἢ ἀπὸ νευρῆφιν ὀϊστῷ. </p>
<p>ὣς φάτο, τοῦ δ' αὐτοῦ λύτο γούνατα καὶ φίλον ἦτορ:  </p>
<p>ἔγχος μέν ῥ' ἀφέηκεν, ὃ δ' ἕζετο χεῖρε πετάσσας </p>
<p>ἀμφοτέρας: Ἀχιλεὺς δὲ ἐρυσσάμενος ξίφος ὀξὺ </p>
<p>τύψε κατὰ κληῗδα παρ' αὐχένα, πᾶν δέ οἱ εἴσω </p>
<p>δῦ ξίφος ἄμφηκες: ὃ δ' ἄρα πρηνὴς ἐπὶ γαίῃ </p>
<p>κεῖτο ταθείς, ἐκ δ' αἷμα μέλαν ῥέε, δεῦε δὲ γαῖαν. </p>
<p>τὸν δ' Ἀχιλεὺς ποταμὸν δὲ λαβὼν ποδὸς ἧκε φέρεσθαι, </p>
<p>καί οἱ ἐπευχόμενος ἔπεα πτερόεντ' ἀγόρευεν:  </p>
<p>ἐνταυθοῖ νῦν κεῖσο μετ' ἰχθύσιν, οἵ σ' ὠτειλὴν </p>
<p>αἷμ' ἀπολιχμήσονται ἀκηδέες: οὐδέ σε μήτηρ </p>
<p>ἐνθεμένη λεχέεσσι γοήσεται, ἀλλὰ Σκάμανδρος </p>
<p>οἴσει δινήεις εἴσω ἁλὸς εὐρέα κόλπον:  </p>
<p>θρῴσκων τις κατὰ κῦμα μέλαιναν φρῖχ' ὑπαΐξει </p>
<p>ἰχθύς, ὅς κε φάγῃσι Λυκάονος ἀργέτα δημόν. </p>
<p>φθείρεσθ' εἰς ὅ κεν ἄστυ κιχείομεν Ἰλίου ἱρῆς </p>
<p>ὑμεῖς μὲν φεύγοντες, ἐγὼ δ' ὄπιθεν κεραΐζων. </p>
<p>οὐδ' ὑμῖν ποταμός περ ἐΰρροος ἀργυροδίνης </p>
<p>ἀρκέσει, ᾧ δὴ δηθὰ πολέας ἱερεύετε ταύρους, </p>
<p>ζωοὺς δ' ἐν δίνῃσι καθίετε μώνυχας ἵππους. </p>
<p>ἀλλὰ καὶ ὧς ὀλέεσθε κακὸν μόρον, εἰς ὅ κε πάντες </p>
<p>τίσετε Πατρόκλοιο φόνον καὶ λοιγὸν Ἀχαιῶν, </p>
<p>οὓς ἐπὶ νηυσὶ θοῇσιν ἐπέφνετε νόσφιν ἐμεῖο. </p>
<p>ὣς ἄρ' ἔφη, ποταμὸς δὲ χολώσατο κηρόθι μᾶλλον, </p>
<p>ὅρμηνεν δ' ἀνὰ θυμὸν ὅπως παύσειε πόνοιο </p>
<p>δῖον Ἀχιλλῆα, Τρώεσσι δὲ λοιγὸν ἀλάλκοι. </p>
<p>τόφρα δὲ Πηλέος υἱὸς ἔχων δολιχόσκιον ἔγχος </p>
<p>Ἀστεροπαίῳ ἐπᾶλτο κατακτάμεναι μενεαίνων </p>
<p>υἱέϊ Πηλεγόνος: τὸν δ' Ἀξιὸς εὐρυρέεθρος </p>
<p>γείνατο καὶ Περίβοια Ἀκεσσαμενοῖο θυγατρῶν </p>
<p>πρεσβυτάτη:  τῇ γάρ ῥα μίγη ποταμὸς βαθυδίνης. </p>
<p>τῷ ῥ' Ἀχιλεὺς ἐπόρουσεν, ὃ δ' ἀντίος ἐκ ποταμοῖο </p>
<p>ἔστη ἔχων δύο δοῦρε:  μένος δέ οἱ ἐν φρεσὶ θῆκε </p>
<p>Ξάνθος, ἐπεὶ κεχόλωτο δαϊκταμένων αἰζηῶν, </p>
<p>τοὺς Ἀχιλεὺς ἐδάϊζε κατὰ ῥόον οὐδ' ἐλέαιρεν. </p>
<p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες, </p>
<p>τὸν πρότερος προσέειπε ποδάρκης δῖος Ἀχιλλεύς: </p>
<p>τίς πόθεν εἰς ἀνδρῶν ὅ μευ ἔτλης ἀντίος ἐλθεῖν; </p>
<p>δυστήνων δέ τε παῖδες ἐμῷ μένει ἀντιόωσι. </p>
<p>τὸν δ' αὖ Πηλεγόνος προσεφώνεε φαίδιμος υἱός: </p>
<p>Πηλεΐδη μεγάθυμε τί ἦ γενεὴν ἐρεείνεις; </p>
<p>εἴμ' ἐκ Παιονίης ἐριβώλου τηλόθ' ἐούσης </p>
<p>Παίονας ἄνδρας ἄγων δολιχεγχέας: ἥδε δέ μοι νῦν </p>
<p>ἠὼς ἑνδεκάτη ὅτε Ἴλιον εἰλήλουθα. </p>
<p>αὐτὰρ ἐμοὶ γενεὴ ἐξ Ἀξιοῦ εὐρὺ ῥέοντος </p>
<p>Ἀξιοῦ, ὃς κάλλιστον ὕδωρ ἐπὶ γαῖαν ἵησιν, </p>
<p>ὃς τέκε Πηλεγόνα κλυτὸν ἔγχεϊ:  τὸν δ' ἐμέ φασι </p>
<p>γείνασθαι:  νῦν αὖτε μαχώμεθα φαίδιμ' Ἀχιλλεῦ. </p>
<p>ὣς φάτ' ἀπειλήσας, ὃ δ' ἀνέσχετο δῖος Ἀχιλλεὺς </p>
<p>Πηλιάδα μελίην:  ὃ δ' ἁμαρτῇ δούρασιν ἀμφὶς </p>
<p>ἥρως Ἀστεροπαῖος, ἐπεὶ περιδέξιος ἦεν. </p>
<p>καί ῥ' ἑτέρῳ μὲν δουρὶ σάκος βάλεν, οὐδὲ διὰ πρὸ </p>
<p>ῥῆξε σάκος: χρυσὸς γὰρ ἐρύκακε δῶρα θεοῖο:  </p>
<p>τῷ δ' ἑτέρῳ μιν πῆχυν ἐπιγράβδην βάλε χειρὸς </p>
<p>δεξιτερῆς, σύτο δ' αἷμα κελαινεφές: ἣ δ' ὑπὲρ αὐτοῦ </p>
<p>γαίῃ ἐνεστήρικτο λιλαιομένη χροὸς ἆσαι. </p>
<p>δεύτερος αὖτ' Ἀχιλεὺς μελίην ἰθυπτίωνα </p>
<p>Ἀστεροπαίῳ ἐφῆκε κατακτάμεναι μενεαίνων. </p>
<p>καὶ τοῦ μέν ῥ' ἀφάμαρτεν, ὃ δ' ὑψηλὴν βάλεν ὄχθην, </p>
<p>μεσσοπαγὲς δ' ἄρ' ἔθηκε κατ' ὄχθης μείλινον ἔγχος. </p>
<p>Πηλεΐδης δ' ἄορ ὀξὺ ἐρυσσάμενος παρὰ μηροῦ </p>
<p>ἆλτ' ἐπί οἱ μεμαώς: ὃ δ' ἄρα μελίην Ἀχιλῆος </p>
<p>οὐ δύνατ' ἐκ κρημνοῖο ἐρύσσαι χειρὶ παχείῃ. </p>
<p>τρὶς μέν μιν πελέμιξεν ἐρύσσασθαι μενεαίνων, </p>
<p>τρὶς δὲ μεθῆκε βίης: τὸ δὲ τέτρατον ἤθελε θυμῷ </p>
<p>ἆξαι ἐπιγνάμψας δόρυ μείλινον Αἰακίδαο, </p>
<p>ἀλλὰ πρὶν Ἀχιλεὺς σχεδὸν ἄορι θυμὸν ἀπηύρα. </p>
<p>γαστέρα γάρ μιν τύψε παρ' ὀμφαλόν, ἐκ δ' ἄρα πᾶσαι </p>
<p>χύντο χαμαὶ χολάδες: τὸν δὲ σκότος ὄσσε κάλυψεν </p>
<p>ἀσθμαίνοντ':  Ἀχιλεὺς δ' ἄρ' ἐνὶ στήθεσσιν ὀρούσας </p>
<p>τεύχεά τ' ἐξενάριξε καὶ εὐχόμενος ἔπος ηὔδα:  </p>
<p>κεῖσ' οὕτως: χαλεπόν τοι ἐρισθενέος Κρονίωνος </p>
<p>παισὶν ἐριζέμεναι ποταμοῖό περ ἐκγεγαῶτι. </p>
<p>φῆσθα σὺ μὲν ποταμοῦ γένος ἔμμεναι εὐρὺ ῥέοντος, </p>
<p>αὐτὰρ ἐγὼ γενεὴν μεγάλου Διὸς εὔχομαι εἶναι. </p>
<p>τίκτέ μ' ἀνὴρ πολλοῖσιν ἀνάσσων Μυρμιδόνεσσι </p>
<p>Πηλεὺς Αἰακίδης: ὃ δ' ἄρ' Αἰακὸς ἐκ Διὸς ἦεν. </p>
<p>τὼ κρείσσων μὲν Ζεὺς ποταμῶν ἁλιμυρηέντων, </p>
<p>κρείσσων αὖτε Διὸς γενεὴ ποταμοῖο τέτυκται. </p>
<p>καὶ γὰρ σοὶ ποταμός γε πάρα μέγας, εἰ δύναταί τι </p>
<p>χραισμεῖν:  ἀλλ' οὐκ ἔστι Διὶ Κρονίωνι μάχεσθαι, </p>
<p>τῷ οὐδὲ κρείων Ἀχελώϊος ἰσοφαρίζει, </p>
<p>οὐδὲ βαθυρρείταο μέγα σθένος Ὠκεανοῖο, </p>
<p>ἐξ οὗ περ πάντες ποταμοὶ καὶ πᾶσα θάλασσα </p>
<p>καὶ πᾶσαι κρῆναι καὶ φρείατα μακρὰ νάουσιν:  </p>
<p>ἀλλὰ καὶ ὃς δείδοικε Διὸς μεγάλοιο κεραυνὸν </p>
<p>δεινήν τε βροντήν, ὅτ' ἀπ' οὐρανόθεν σμαραγήσῃ. </p>
<p>ἦ ῥα, καὶ ἐκ κρημνοῖο ἐρύσσατο χάλκεον ἔγχος, </p>
<p>τὸν δὲ κατ' αὐτόθι λεῖπεν, ἐπεὶ φίλον ἦτορ ἀπηύρα, </p>
<p>κείμενον ἐν ψαμάθοισι, δίαινε δέ μιν μέλαν ὕδωρ. </p>
<p>τὸν μὲν ἄρ' ἐγχέλυές τε καὶ ἰχθύες ἀμφεπένοντο </p>
<p>δημὸν ἐρεπτόμενοι ἐπινεφρίδιον κείροντες: </p>
<p>αὐτὰρ ὃ βῆ ῥ' ἰέναι μετὰ Παίονας ἱπποκορυστάς, </p>
<p>οἵ ῥ' ἔτι πὰρ ποταμὸν πεφοβήατο δινήεντα, </p>
<p>ὡς εἶδον τὸν ἄριστον ἐνὶ κρατερῇ ὑσμίνῃ </p>
<p>χέρσ' ὕπο Πηλεΐδαο καὶ ἄορι ἶφι δαμέντα. </p>
<p>ἔνθ' ἕλε Θερσίλοχόν τε Μύδωνά τε Ἀστύπυλόν τε </p>
<p>Μνῆσόν τε Θρασίον τε καὶ Αἴνιον ἠδ' Ὀφελέστην:  </p>
<p>καί νύ κ' ἔτι πλέονας κτάνε Παίονας ὠκὺς Ἀχιλλεύς, </p>
<p>εἰ μὴ χωσάμενος προσέφη ποταμὸς βαθυδίνης </p>
<p>ἀνέρι εἰσάμενος, βαθέης δ' ἐκ φθέγξατο δίνης: </p>
<p>ὦ Ἀχιλεῦ, περὶ μὲν κρατέεις, περὶ δ' αἴσυλα ῥέζεις </p>
<p>ἀνδρῶν:  αἰεὶ γάρ τοι ἀμύνουσιν θεοὶ αὐτοί. </p>
<p>εἴ τοι Τρῶας ἔδωκε Κρόνου παῖς πάντας ὀλέσσαι, </p>
<p>ἐξ ἐμέθεν γ' ἐλάσας πεδίον κάτα μέρμερα ῥέζε:  </p>
<p>πλήθει γὰρ δή μοι νεκύων ἐρατεινὰ ῥέεθρα, </p>
<p>οὐδέ τί πῃ δύναμαι προχέειν ῥόον εἰς ἅλα δῖαν </p>
<p>στεινόμενος νεκύεσσι, σὺ δὲ κτείνεις ἀϊδήλως. </p>
<p>ἀλλ' ἄγε δὴ καὶ ἔασον:  ἄγη μ' ἔχει ὄρχαμε λαῶν. </p>
<p>τὸν δ' ἀπαμειβόμενος προσέφη πόδας ὠκὺς Ἀχιλλεύς: </p>
<p>ἔσται ταῦτα Σκάμανδρε διοτρεφές, ὡς σὺ κελεύεις. </p>
<p>Τρῶας δ' οὐ πρὶν λήξω ὑπερφιάλους ἐναρίζων, </p>
<p>πρὶν ἔλσαι κατὰ ἄστυ καὶ Ἕκτορι πειρηθῆναι </p>
<p>ἀντιβίην, ἤ κέν με δαμάσσεται, ἦ κεν ἐγὼ τόν. </p>
<p>ὣς εἰπὼν Τρώεσσιν ἐπέσσυτο δαίμονι ἶσος: </p>
<p>καὶ τότ' Ἀπόλλωνα προσέφη ποταμὸς βαθυδίνης: </p>
<p>ὢ πόποι ἀργυρότοξε Διὸς τέκος οὐ σύ γε βουλὰς </p>
<p>εἰρύσαο Κρονίωνος, ὅ τοι μάλα πόλλ' ἐπέτελλε </p>
<p>Τρωσὶ παρεστάμεναι καὶ ἀμύνειν, εἰς ὅ κεν ἔλθῃ </p>
<p>δείελος ὀψὲ δύων, σκιάσῃ δ' ἐρίβωλον ἄρουραν. </p>
<p>ἦ, καὶ Ἀχιλλεὺς μὲν δουρικλυτὸς ἔνθορε μέσσῳ </p>
<p>κρημνοῦ ἀπαΐξας: ὃ δ' ἐπέσσυτο οἴδματι θύων, </p>
<p>πάντα δ' ὄρινε ῥέεθρα κυκώμενος, ὦσε δὲ νεκροὺς </p>
<p>πολλούς, οἵ ῥα κατ' αὐτὸν ἅλις ἔσαν, οὓς κτάν' Ἀχιλλεύς </p>
<p>τοὺς ἔκβαλλε θύραζε μεμυκὼς ἠΰτε ταῦρος </p>
<p>χέρσον δέ:  ζωοὺς δὲ σάω κατὰ καλὰ ῥέεθρα, </p>
<p>κρύπτων ἐν δίνῃσι βαθείῃσιν μεγάλῃσι. </p>
<p>δεινὸν δ' ἀμφ' Ἀχιλῆα κυκώμενον ἵστατο κῦμα, </p>
<p>ὤθει δ' ἐν σάκεϊ πίπτων ῥόος: οὐδὲ πόδεσσιν </p>
<p>εἶχε στηρίξασθαι:  ὃ δὲ πτελέην ἕλε χερσὶν </p>
<p>εὐφυέα μεγάλην:  ἣ δ' ἐκ ῥιζῶν ἐριποῦσα </p>
<p>κρημνὸν ἅπαντα διῶσεν, ἐπέσχε δὲ καλὰ ῥέεθρα </p>
<p>ὄζοισιν πυκινοῖσι, γεφύρωσεν δέ μιν αὐτὸν </p>
<p>εἴσω πᾶσ' ἐριποῦσ':  ὃ δ' ἄρ' ἐκ δίνης ἀνορούσας </p>
<p>ἤϊξεν πεδίοιο ποσὶ κραιπνοῖσι πέτεσθαι </p>
<p>δείσας: οὐδέ τ' ἔληγε θεὸς μέγας, ὦρτο δ' ἐπ' αὐτῷ </p>
<p>ἀκροκελαινιόων, ἵνα μιν παύσειε πόνοιο </p>
<p>δῖον Ἀχιλλῆα, Τρώεσσι δὲ λοιγὸν ἀλάλκοι. </p>
<p>Πηλεΐδης δ' ἀπόρουσεν ὅσον τ' ἐπὶ δουρὸς ἐρωή, </p>
<p>αἰετοῦ οἴματ' ἔχων μέλανος τοῦ θηρητῆρος, </p>
<p>ὅς θ' ἅμα κάρτιστός τε καὶ ὤκιστος πετεηνῶν:  </p>
<p>τῷ ἐϊκὼς ἤϊξεν, ἐπὶ στήθεσσι δὲ χαλκὸς </p>
<p>σμερδαλέον κονάβιζεν:  ὕπαιθα δὲ τοῖο λιασθεὶς </p>
<p>φεῦγ', ὃ δ' ὄπισθε ῥέων ἕπετο μεγάλῳ ὀρυμαγδῷ. </p>
<p>ὡς δ' ὅτ' ἀνὴρ ὀχετηγὸς ἀπὸ κρήνης μελανύδρου </p>
<p>ἂμ φυτὰ καὶ κήπους ὕδατι ῥόον ἡγεμονεύῃ </p>
<p>χερσὶ μάκελλαν ἔχων, ἀμάρης ἐξ ἔχματα βάλλων:  </p>
<p>τοῦ μέν τε προρέοντος ὑπὸ ψηφῖδες ἅπασαι </p>
<p>ὀχλεῦνται:  τὸ δέ τ' ὦκα κατειβόμενον κελαρύζει </p>
<p>χώρῳ ἔνι προαλεῖ, φθάνει δέ τε καὶ τὸν ἄγοντα:  </p>
<p>ὣς αἰεὶ Ἀχιλῆα κιχήσατο κῦμα ῥόοιο </p>
<p>καὶ λαιψηρὸν ἐόντα:  θεοὶ δέ τε φέρτεροι ἀνδρῶν. </p>
<p>ὁσσάκι δ' ὁρμήσειε ποδάρκης δῖος Ἀχιλλεὺς </p>
<p>στῆναι ἐναντίβιον καὶ γνώμεναι εἴ μιν ἅπαντες </p>
<p>ἀθάνατοι φοβέουσι, τοὶ οὐρανὸν εὐρὺν ἔχουσι, </p>
<p>τοσσάκι μιν μέγα κῦμα διιπετέος ποταμοῖο </p>
<p>πλάζ' ὤμους καθύπερθεν:  ὃ δ' ὑψόσε ποσσὶν ἐπήδα </p>
<p>θυμῷ ἀνιάζων:  ποταμὸς δ' ὑπὸ γούνατ' ἐδάμνα </p>
<p>λάβρος ὕπαιθα ῥέων, κονίην δ' ὑπέρεπτε ποδοῖιν. </p>
<p>Πηλεΐδης δ' ᾤμωξεν ἰδὼν εἰς οὐρανὸν εὐρύν:  </p>
<p>Ζεῦ πάτερ ὡς οὔ τίς με θεῶν ἐλεεινὸν ὑπέστη </p>
<p>ἐκ ποταμοῖο σαῶσαι:  ἔπειτα δὲ καί τι πάθοιμι. </p>
<p>ἄλλος δ' οὔ τις μοι τόσον αἴτιος Οὐρανιώνων, </p>
<p>ἀλλὰ φίλη μήτηρ, ἥ με ψεύδεσσιν ἔθελγεν:  </p>
<p>ἥ μ' ἔφατο Τρώων ὑπὸ τείχεϊ θωρηκτάων </p>
<p>λαιψηροῖς ὀλέεσθαι Ἀπόλλωνος βελέεσσιν. </p>
<p>ὥς μ' ὄφελ' Ἕκτωρ κτεῖναι ὃς ἐνθάδε γ' ἔτραφ' ἄριστος: </p>
<p>τώ κ' ἀγαθὸς μὲν ἔπεφν', ἀγαθὸν δέ κεν ἐξενάριξε:  </p>
<p>νῦν δέ με λευγαλέῳ θανάτῳ εἵμαρτο ἁλῶναι </p>
<p>ἐρχθέντ' ἐν μεγάλῳ ποταμῷ ὡς παῖδα συφορβόν, </p>
<p>ὅν ῥά τ' ἔναυλος ἀποέρσῃ χειμῶνι περῶντα. </p>
<p>ὣς φάτο, τῷ δὲ μάλ' ὦκα Ποσειδάων καὶ Ἀθήνη </p>
<p>στήτην ἐγγὺς ἰόντε, δέμας δ' ἄνδρεσσιν ἐΐκτην, </p>
<p>χειρὶ δὲ χεῖρα λαβόντες ἐπιστώσαντ' ἐπέεσσι. </p>
<p>τοῖσι δὲ μύθων ἦρχε Ποσειδάων ἐνοσίχθων:  </p>
<p>Πηλεΐδη μήτ' ἄρ τι λίην τρέε μήτέ τι τάρβει:  </p>
<p>τοίω γάρ τοι νῶϊ θεῶν ἐπιταρρόθω εἰμὲν </p>
<p>Ζηνὸς ἐπαινήσαντος ἐγὼ καὶ Παλλὰς Ἀθήνη:  </p>
<p>ὡς οὔ τοι ποταμῷ γε δαμήμεναι αἴσιμόν ἐστιν, </p>
<p>ἀλλ' ὅδε μὲν τάχα λωφήσει, σὺ δὲ εἴσεαι αὐτός: </p>
<p>αὐτάρ τοι πυκινῶς ὑποθησόμεθ' αἴ κε πίθηαι:  </p>
<p>μὴ πρὶν παύειν χεῖρας ὁμοιΐου πολέμοιο </p>
<p>πρὶν κατὰ Ἰλιόφι κλυτὰ τείχεα λαὸν ἐέλσαι </p>
<p>Τρωϊκόν, ὅς κε φύγῃσι:  σὺ δ' Ἕκτορι θυμὸν ἀπούρας </p>
<p>ἂψ ἐπὶ νῆας ἴμεν:  δίδομεν δέ τοι εὖχος ἀρέσθαι. </p>
<p>τὼ μὲν ἄρ' ὣς εἰπόντε μετ' ἀθανάτους ἀπεβήτην:  </p>
<p>αὐτὰρ ὃ βῆ, μέγα γάρ ῥα θεῶν ὄτρυνεν ἐφετμή, </p>
<p>ἐς πεδίον:  τὸ δὲ πᾶν πλῆθ' ὕδατος ἐκχυμένοιο, </p>
<p>πολλὰ δὲ τεύχεα καλὰ δαὶ κταμένων αἰζηῶν </p>
<p>πλῶον καὶ νέκυες: τοῦ δ' ὑψόσε γούνατ' ἐπήδα </p>
<p>πρὸς ῥόον ἀΐσσοντος ἀν' ἰθύν, οὐδέ μιν ἴσχεν </p>
<p>εὐρὺ ῥέων ποταμός: μέγα γὰρ σθένος ἔμβαλ' Ἀθήνη. </p>
<p>οὐδὲ Σκάμανδρος ἔληγε τὸ ὃν μένος, ἀλλ' ἔτι μᾶλλον </p>
<p>χώετο Πηλεΐωνι, κόρυσσε δὲ κῦμα ῥόοιο </p>
<p>ὑψόσ' ἀειρόμενος, Σιμόεντι δὲ κέκλετ' ἀΰσας: </p>
<p>φίλε κασίγνητε σθένος ἀνέρος ἀμφότεροί περ </p>
<p>σχῶμεν, ἐπεὶ τάχα ἄστυ μέγα Πριάμοιο ἄνακτος </p>
<p>ἐκπέρσει, Τρῶες δὲ κατὰ μόθον οὐ μενέουσιν. </p>
<p>ἀλλ' ἐπάμυνε τάχιστα, καὶ ἐμπίπληθι ῥέεθρα </p>
<p>ὕδατος ἐκ πηγέων, πάντας δ' ὀρόθυνον ἐναύλους, </p>
<p>ἵστη δὲ μέγα κῦμα, πολὺν δ' ὀρυμαγδὸν ὄρινε </p>
<p>φιτρῶν καὶ λάων, ἵνα παύσομεν ἄγριον ἄνδρα </p>
<p>ὃς δὴ νῦν κρατέει, μέμονεν δ' ὅ γε ἶσα θεοῖσι. </p>
<p>φημὶ γὰρ οὔτε βίην χραισμησέμεν οὔτέ τι εἶδος </p>
<p>οὔτε τὰ τεύχεα καλά, τά που μάλα νειόθι λίμνης </p>
<p>κείσεθ' ὑπ' ἰλύος κεκαλυμμένα:  κὰδ δέ μιν αὐτὸν </p>
<p>εἰλύσω ψαμάθοισιν ἅλις χέραδος περιχεύας </p>
<p>μυρίον, οὐδέ οἱ ὀστέ' ἐπιστήσονται Ἀχαιοὶ </p>
<p>ἀλλέξαι:  τόσσην οἱ ἄσιν καθύπερθε καλύψω. </p>
<p>αὐτοῦ οἱ καὶ σῆμα τετεύξεται, οὐδέ τί μιν χρεὼ </p>
<p>ἔσται τυμβοχόης, ὅτε μιν θάπτωσιν Ἀχαιοί. </p>
<p>ἦ, καὶ ἐπῶρτ' Ἀχιλῆϊ κυκώμενος ὑψόσε θύων </p>
<p>μορμύρων ἀφρῷ τε καὶ αἵματι καὶ νεκύεσσι. </p>
<p>πορφύρεον δ' ἄρα κῦμα διιπετέος ποταμοῖο </p>
<p>ἵστατ' ἀειρόμενον, κατὰ δ' ᾕρεε Πηλεΐωνα:  </p>
<p>Ἥρη δὲ μέγ' ἄϋσε περιδείσασ' Ἀχιλῆϊ </p>
<p>μή μιν ἀποέρσειε μέγας ποταμὸς βαθυδίνης, </p>
<p>αὐτίκα δ' Ἥφαιστον προσεφώνεεν ὃν φίλον υἱόν:  </p>
<p>ὄρσεο κυλλοπόδιον ἐμὸν τέκος: ἄντα σέθεν γὰρ </p>
<p>Ξάνθον δινήεντα μάχῃ ἠΐσκομεν εἶναι:  </p>
<p>ἀλλ' ἐπάμυνε τάχιστα, πιφαύσκεο δὲ φλόγα πολλήν. </p>
<p>αὐτὰρ ἐγὼ Ζεφύροιο καὶ ἀργεστᾶο Νότοιο </p>
<p>εἴσομαι ἐξ ἁλόθεν χαλεπὴν ὄρσουσα θύελλαν, </p>
<p>ἥ κεν ἀπὸ Τρώων κεφαλὰς καὶ τεύχεα κήαι </p>
<p>φλέγμα κακὸν φορέουσα:  σὺ δὲ Ξάνθοιο παρ' ὄχθας </p>
<p>δένδρεα καῖ', ἐν δ' αὐτὸν ἵει πυρί:  μὴ δέ σε πάμπαν </p>
<p>μειλιχίοις ἐπέεσσιν ἀποτρεπέτω καὶ ἀρειῇ:  </p>
<p>μὴ δὲ πρὶν ἀπόπαυε τεὸν μένος, ἀλλ' ὁπότ' ἂν δὴ </p>
<p>φθέγξομ' ἐγὼν ἰάχουσα, τότε σχεῖν ἀκάματον πῦρ. </p>
<p>ὣς ἔφαθ', Ἥφαιστος δὲ τιτύσκετο θεσπιδαὲς πῦρ. </p>
<p>πρῶτα μὲν ἐν πεδίῳ πῦρ δαίετο, καῖε δὲ νεκροὺς </p>
<p>πολλούς, οἵ ῥα κατ' αὐτὸν ἅλις ἔσαν, οὓς κτάν' Ἀχιλλεύς: </p>
<p>πᾶν δ' ἐξηράνθη πεδίον, σχέτο δ' ἀγλαὸν ὕδωρ. </p>
<p>ὡς δ' ὅτ' ὀπωρινὸς Βορέης νεοαρδέ' ἀλωὴν </p>
<p>αἶψ' ἀγξηράνῃ:  χαίρει δέ μιν ὅς τις ἐθείρῃ:  </p>
<p>ὣς ἐξηράνθη πεδίον πᾶν, κὰδ δ' ἄρα νεκροὺς </p>
<p>κῆεν:  ὃ δ' ἐς ποταμὸν τρέψε φλόγα παμφανόωσαν. </p>
<p>καίοντο πτελέαι τε καὶ ἰτέαι ἠδὲ μυρῖκαι, </p>
<p>καίετο δὲ λωτός τε ἰδὲ θρύον ἠδὲ κύπειρον, </p>
<p>τὰ περὶ καλὰ ῥέεθρα ἅλις ποταμοῖο πεφύκει:  </p>
<p>τείροντ' ἐγχέλυές τε καὶ ἰχθύες οἳ κατὰ δίνας, </p>
<p>οἳ κατὰ καλὰ ῥέεθρα κυβίστων ἔνθα καὶ ἔνθα </p>
<p>πνοιῇ τειρόμενοι πολυμήτιος Ἡφαίστοιο. </p>
<p>καίετο δ' ἲς ποταμοῖο ἔπος τ' ἔφατ' ἔκ τ' ὀνόμαζεν:  </p>
<p>Ἥφαιστ', οὔ τις σοί γε θεῶν δύνατ' ἀντιφερίζειν, </p>
<p>οὐδ' ἂν ἐγὼ σοί γ' ὧδε πυρὶ φλεγέθοντι μαχοίμην. </p>
<p>λῆγ' ἔριδος, Τρῶας δὲ καὶ αὐτίκα δῖος Ἀχιλλεὺς </p>
<p>ἄστεος ἐξελάσειε:  τί μοι ἔριδος καὶ ἀρωγῆς; </p>
<p>φῆ πυρὶ καιόμενος, ἀνὰ δ' ἔφλυε καλὰ ῥέεθρα. </p>
<p>ὡς δὲ λέβης ζεῖ ἔνδον ἐπειγόμενος πυρὶ πολλῷ </p>
<p>κνίσην μελδόμενος ἁπαλοτρεφέος σιάλοιο </p>
<p>πάντοθεν ἀμβολάδην, ὑπὸ δὲ ξύλα κάγκανα κεῖται, </p>
<p>ὣς τοῦ καλὰ ῥέεθρα πυρὶ φλέγετο, ζέε δ' ὕδωρ:  </p>
<p>οὐδ' ἔθελε προρέειν, ἀλλ' ἴσχετο:  τεῖρε δ' ἀϋτμὴ </p>
<p>Ἡφαίστοιο βίηφι πολύφρονος. αὐτὰρ ὅ γ' Ἥρην </p>
<p>πολλὰ λισσόμενος ἔπεα πτερόεντα προσηύδα:  </p>
<p>Ἥρη τίπτε σὸς υἱὸς ἐμὸν ῥόον ἔχραε κήδειν </p>
<p>ἐξ ἄλλων; οὐ μέν τοι ἐγὼ τόσον αἴτιός εἰμι </p>
<p>ὅσσον οἱ ἄλλοι πάντες, ὅσοι Τρώεσσιν ἀρωγοί. </p>
<p>ἀλλ' ἤτοι μὲν ἐγὼν ἀποπαύσομαι εἰ σὺ κελεύεις, </p>
<p>παυέσθω δὲ καὶ οὗτος: ἐγὼ δ' ἐπὶ καὶ τόδ' ὀμοῦμαι, </p>
<p>μή ποτ' ἐπὶ Τρώεσσιν ἀλεξήσειν κακὸν ἦμαρ, </p>
<p>μὴ δ' ὁπότ' ἂν Τροίη μαλερῷ πυρὶ πᾶσα δάηται </p>
<p>καιομένη, καίωσι δ' ἀρήϊοι υἷες Ἀχαιῶν. </p>
<p>αὐτὰρ ἐπεὶ τό γ' ἄκουσε θεὰ λευκώλενος Ἥρη, </p>
<p>αὐτίκ' ἄρ' Ἥφαιστον προσεφώνεεν ὃν φίλον υἱόν:  </p>
<p>Ἥφαιστε σχέο τέκνον ἀγακλεές: οὐ γὰρ ἔοικεν </p>
<p>ἀθάνατον θεὸν ὧδε βροτῶν ἕνεκα στυφελίζειν. </p>
<p>ὣς ἔφαθ', Ἥφαιστος δὲ κατέσβεσε θεσπιδαὲς πῦρ, </p>
<p>ἄψορρον δ' ἄρα κῦμα κατέσσυτο καλὰ ῥέεθρα. </p>
<p>αὐτὰρ ἐπεὶ Ξάνθοιο δάμη μένος, οἳ μὲν ἔπειτα </p>
<p>παυσάσθην, Ἥρη γὰρ ἐρύκακε χωομένη περ:  </p>
<p>ἐν δ' ἄλλοισι θεοῖσιν ἔρις πέσε βεβριθυῖα </p>
<p>ἀργαλέη, δίχα δέ σφιν ἐνὶ φρεσὶ θυμὸς ἄητο:  </p>
<p>σὺν δ' ἔπεσον μεγάλῳ πατάγῳ, βράχε δ' εὐρεῖα χθών, </p>
<p>ἀμφὶ δὲ σάλπιγξεν μέγας οὐρανός. ἄϊε δὲ Ζεὺς </p>
<p>ἥμενος Οὐλύμπῳ:  ἐγέλασσε δέ οἱ φίλον ἦτορ </p>
<p>γηθοσύνῃ, ὅθ' ὁρᾶτο θεοὺς ἔριδι ξυνιόντας. </p>
<p>ἔνθ' οἵ γ' οὐκέτι δηρὸν ἀφέστασαν:  ἦρχε γὰρ Ἄρης </p>
<p>ῥινοτόρος, καὶ πρῶτος Ἀθηναίῃ ἐπόρουσε </p>
<p>χάλκεον ἔγχος ἔχων, καὶ ὀνείδειον φάτο μῦθον:  </p>
<p>τίπτ' αὖτ' ὦ κυνάμυια θεοὺς ἔριδι ξυνελαύνεις </p>
<p>θάρσος ἄητον ἔχουσα, μέγας δέ σε θυμὸς ἀνῆκεν; </p>
<p>ἦ οὐ μέμνῃ ὅτε Τυδεΐδην Διομήδε' ἀνῆκας </p>
<p>οὐτάμεναι, αὐτὴ δὲ πανόψιον ἔγχος ἑλοῦσα </p>
<p>ἰθὺς ἐμεῦ ὦσας, διὰ δὲ χρόα καλὸν ἔδαψας; </p>
<p>τώ σ' αὖ νῦν ὀΐω ἀποτισέμεν ὅσσα ἔοργας. </p>
<p>ὣς εἰπὼν οὔτησε κατ' αἰγίδα θυσσανόεσσαν </p>
<p>σμερδαλέην, ἣν οὐδὲ Διὸς δάμνησι κεραυνός: </p>
<p>τῇ μιν Ἄρης οὔτησε μιαιφόνος ἔγχεϊ μακρῷ. </p>
<p>ἣ δ' ἀναχασσαμένη λίθον εἵλετο χειρὶ παχείῃ </p>
<p>κείμενον ἐν πεδίῳ μέλανα τρηχύν τε μέγαν τε, </p>
<p>τόν ῥ' ἄνδρες πρότεροι θέσαν ἔμμεναι οὖρον ἀρούρης: </p>
<p>τῷ βάλε θοῦρον Ἄρηα κατ' αὐχένα, λῦσε δὲ γυῖα. </p>
<p>ἑπτὰ δ' ἐπέσχε πέλεθρα πεσών, ἐκόνισε δὲ χαίτας, </p>
<p>τεύχεά τ' ἀμφαράβησε:  γέλασσε δὲ Παλλὰς Ἀθήνη, </p>
<p>καί οἱ ἐπευχομένη ἔπεα πτερόεντα προσηύδα:  </p>
<p>νηπύτι' οὐδέ νύ πώ περ ἐπεφράσω ὅσσον ἀρείων </p>
<p>εὔχομ' ἐγὼν ἔμεναι, ὅτι μοι μένος ἰσοφαρίζεις. </p>
<p>οὕτω κεν τῆς μητρὸς ἐρινύας ἐξαποτίνοις, </p>
<p>ἥ τοι χωομένη κακὰ μήδεται οὕνεκ' Ἀχαιοὺς </p>
<p>κάλλιπες, αὐτὰρ Τρωσὶν ὑπερφιάλοισιν ἀμύνεις. </p>
<p>ὣς ἄρα φωνήσασα πάλιν τρέπεν ὄσσε φαεινώ:  </p>
<p>τὸν δ' ἄγε χειρὸς ἑλοῦσα Διὸς θυγάτηρ Ἀφροδίτη </p>
<p>πυκνὰ μάλα στενάχοντα:  μόγις δ' ἐσαγείρετο θυμόν. </p>
<p>τὴν δ' ὡς οὖν ἐνόησε θεὰ λευκώλενος Ἥρη, </p>
<p>αὐτίκ' Ἀθηναίην ἔπεα πτερόεντα προσηύδα:  </p>
<p>ὢ πόποι αἰγιόχοιο Διὸς τέκος Ἀτρυτώνη </p>
<p>καὶ δ' αὖθ' ἡ κυνάμυια ἄγει βροτολοιγὸν Ἄρηα </p>
<p>δηΐου ἐκ πολέμοιο κατὰ κλόνον:  ἀλλὰ μέτελθε. </p>
<p>ὣς φάτ', Ἀθηναίη δὲ μετέσσυτο, χαῖρε δὲ θυμῷ, </p>
<p>καί ῥ' ἐπιεισαμένη πρὸς στήθεα χειρὶ παχείῃ </p>
<p>ἤλασε:  τῆς δ' αὐτοῦ λύτο γούνατα καὶ φίλον ἦτορ. </p>
<p>τὼ μὲν ἄρ' ἄμφω κεῖντο ἐπὶ χθονὶ πουλυβοτείρῃ, </p>
<p>ἣ δ' ἄρ' ἐπευχομένη ἔπεα πτερόεντ' ἀγόρευε:  </p>
<p>τοιοῦτοι νῦν πάντες ὅσοι Τρώεσσιν ἀρωγοὶ </p>
<p>εἶεν, ὅτ' Ἀργείοισι μαχοίατο θωρηκτῇσιν, </p>
<p>ὧδέ τε θαρσαλέοι καὶ τλήμονες, ὡς Ἀφροδίτη </p>
<p>ἦλθεν Ἄρῃ ἐπίκουρος ἐμῷ μένει ἀντιόωσα:  </p>
<p>τώ κεν δὴ πάλαι ἄμμες ἐπαυσάμεθα πτολέμοιο </p>
<p>Ἰλίου ἐκπέρσαντες ἐϋκτίμενον πτολίεθρον. </p>
<p>ὣς φάτο, μείδησεν δὲ θεὰ λευκώλενος Ἥρη. </p>
<p>αὐτὰρ Ἀπόλλωνα προσέφη κρείων ἐνοσίχθων:  </p>
<p>Φοῖβε τί ἢ δὴ νῶϊ διέσταμεν; οὐδὲ ἔοικεν </p>
<p>ἀρξάντων ἑτέρων:  τὸ μὲν αἴσχιον αἴ κ' ἀμαχητὶ </p>
<p>ἴομεν Οὔλυμπον δὲ Διὸς ποτὶ χαλκοβατὲς δῶ. </p>
<p>ἄρχε:  σὺ γὰρ γενεῆφι νεώτερος: οὐ γὰρ ἔμοιγε </p>
<p>καλόν, ἐπεὶ πρότερος γενόμην καὶ πλείονα οἶδα. </p>
<p>νηπύτι' ὡς ἄνοον κραδίην ἔχες: οὐδέ νυ τῶν περ </p>
<p>μέμνηαι ὅσα δὴ πάθομεν κακὰ Ἴλιον ἀμφὶ </p>
<p>μοῦνοι νῶϊ θεῶν, ὅτ' ἀγήνορι Λαομέδοντι </p>
<p>πὰρ Διὸς ἐλθόντες θητεύσαμεν εἰς ἐνιαυτὸν </p>
<p>μισθῷ ἔπι ῥητῷ:  ὃ δὲ σημαίνων ἐπέτελλεν. </p>
<p>ἤτοι ἐγὼ Τρώεσσι πόλιν πέρι τεῖχος ἔδειμα </p>
<p>εὐρύ τε καὶ μάλα καλόν, ἵν' ἄρρηκτος πόλις εἴη:  </p>
<p>Φοῖβε σὺ δ' εἰλίποδας ἕλικας βοῦς βουκολέεσκες </p>
<p>Ἴδης ἐν κνημοῖσι πολυπτύχου ὑληέσσης. </p>
<p>ἀλλ' ὅτε δὴ μισθοῖο τέλος πολυγηθέες ὧραι </p>
<p>ἐξέφερον, τότε νῶϊ βιήσατο μισθὸν ἅπαντα </p>
<p>Λαομέδων ἔκπαγλος, ἀπειλήσας δ' ἀπέπεμπε. </p>
<p>σὺν μὲν ὅ γ' ἠπείλησε πόδας καὶ χεῖρας ὕπερθε </p>
<p>δήσειν, καὶ περάαν νήσων ἔπι τηλεδαπάων:  </p>
<p>στεῦτο δ' ὅ γ' ἀμφοτέρων ἀπολεψέμεν οὔατα χαλκῷ. </p>
<p>νῶϊ δὲ ἄψορροι κίομεν κεκοτηότι θυμῷ </p>
<p>μισθοῦ χωόμενοι, τὸν ὑποστὰς οὐκ ἐτέλεσσε. </p>
<p>τοῦ δὴ νῦν λαοῖσι φέρεις χάριν, οὐδὲ μεθ' ἡμέων </p>
<p>πειρᾷ ὥς κε Τρῶες ὑπερφίαλοι ἀπόλωνται </p>
<p>πρόχνυ κακῶς σὺν παισὶ καὶ αἰδοίῃς ἀλόχοισι </p>
<p>τὸν δ' αὖτε προσέειπεν ἄναξ ἑκάεργος Ἀπόλλων:  </p>
<p>ἐννοσίγαι' οὐκ ἄν με σαόφρονα μυθήσαιο </p>
<p>ἔμμεναι, εἰ δὴ σοί γε βροτῶν ἕνεκα πτολεμίξω </p>
<p>δειλῶν, οἳ φύλλοισιν ἐοικότες ἄλλοτε μέν τε </p>
<p>ζαφλεγέες τελέθουσιν ἀρούρης καρπὸν ἔδοντες, </p>
<p>ἄλλοτε δὲ φθινύθουσιν ἀκήριοι. ἀλλὰ τάχιστα </p>
<p>παυώμεσθα μάχης: οἳ δ' αὐτοὶ δηριαάσθων. </p>
<p>ὣς ἄρα φωνήσας πάλιν ἐτράπετ':  αἴδετο γάρ ῥα </p>
<p>πατροκασιγνήτοιο μιγήμεναι ἐν παλάμῃσι. </p>
<p>τὸν δὲ κασιγνήτη μάλα νείκεσε πότνια θηρῶν </p>
<p>Ἄρτεμις ἀγροτέρη, καὶ ὀνείδειον φάτο μῦθον:  </p>
<p>φεύγεις δὴ ἑκάεργε, Ποσειδάωνι δὲ νίκην </p>
<p>πᾶσαν ἐπέτρεψας, μέλεον δέ οἱ εὖχος ἔδωκας: </p>
<p>νηπύτιε τί νυ τόξον ἔχεις ἀνεμώλιον αὔτως; </p>
<p>μή σευ νῦν ἔτι πατρὸς ἐνὶ μεγάροισιν ἀκούσω </p>
<p>εὐχομένου, ὡς τὸ πρὶν ἐν ἀθανάτοισι θεοῖσιν, </p>
<p>ἄντα Ποσειδάωνος ἐναντίβιον πολεμίζειν. </p>
<p>ὣς φάτο, τὴν δ' οὔ τι προσέφη ἑκάεργος Ἀπόλλων, </p>
<p>ἀλλὰ χολωσαμένη Διὸς αἰδοίη παράκοιτις </p>
<p>νείκεσεν ἰοχέαιραν ὀνειδείοις ἐπέεσσι:  </p>
<p>πῶς δὲ σὺ νῦν μέμονας κύον ἀδεὲς ἀντί' ἐμεῖο </p>
<p>στήσεσθαι; χαλεπή τοι ἐγὼ μένος ἀντιφέρεσθαι </p>
<p>τοξοφόρῳ περ ἐούσῃ, ἐπεὶ σὲ λέοντα γυναιξὶ </p>
<p>Ζεὺς θῆκεν, καὶ ἔδωκε κατακτάμεν ἥν κ' ἐθέλῃσθα. </p>
<p>ἤτοι βέλτερόν ἐστι κατ' οὔρεα θῆρας ἐναίρειν </p>
<p>ἀγροτέρας τ' ἐλάφους ἢ κρείσσοσιν ἶφι μάχεσθαι. </p>
<p>εἰ δ' ἐθέλεις πολέμοιο δαήμεναι, ὄφρ' ἐῢ εἰδῇς </p>
<p>ὅσσον φερτέρη εἴμ', ὅτι μοι μένος ἀντιφερίζεις. </p>
<p>ἦ ῥα, καὶ ἀμφοτέρας ἐπὶ καρπῷ χεῖρας ἔμαρπτε </p>
<p>σκαιῇ, δεξιτερῇ δ' ἄρ' ἀπ' ὤμων αἴνυτο τόξα, </p>
<p>αὐτοῖσιν δ' ἄρ' ἔθεινε παρ' οὔατα μειδιόωσα </p>
<p>ἐντροπαλιζομένην:  ταχέες δ' ἔκπιπτον ὀϊστοί. </p>
<p>δακρυόεσσα δ' ὕπαιθα θεὰ φύγεν ὥς τε πέλεια, </p>
<p>ἥ ῥά θ' ὑπ' ἴρηκος κοίλην εἰσέπτατο πέτρην </p>
<p>χηραμόν:  οὐδ' ἄρα τῇ γε ἁλώμεναι αἴσιμον ἦεν:  </p>
<p>ὣς ἣ δακρυόεσσα φύγεν, λίπε δ' αὐτόθι τόξα. </p>
<p>Λητὼ δὲ προσέειπε διάκτορος ἀργεϊφόντης: </p>
<p>Λητοῖ ἐγὼ δέ τοι οὔ τι μαχήσομαι:  ἀργαλέον δὲ </p>
<p>πληκτίζεσθ' ἀλόχοισι Διὸς νεφεληγερέταο:  </p>
<p>ἀλλὰ μάλα πρόφρασσα μετ' ἀθανάτοισι θεοῖσιν </p>
<p>εὔχεσθαι ἐμὲ νικῆσαι κρατερῆφι βίηφιν. </p>
<p>ὣς ἄρ' ἔφη, Λητὼ δὲ συναίνυτο καμπύλα τόξα </p>
<p>πεπτεῶτ' ἄλλυδις ἄλλα μετὰ στροφάλιγγι κονίης. </p>
<p>ἣ μὲν τόξα λαβοῦσα πάλιν κίε θυγατέρος ἧς: </p>
<p>ἣ δ' ἄρ' Ὄλυμπον ἵκανε Διὸς ποτὶ χαλκοβατὲς δῶ, </p>
<p>δακρυόεσσα δὲ πατρὸς ἐφέζετο γούνασι κούρη, </p>
<p>ἀμφὶ δ' ἄρ' ἀμβρόσιος ἑανὸς τρέμε:  τὴν δὲ προτὶ οἷ </p>
<p>εἷλε πατὴρ Κρονίδης, καὶ ἀνείρετο ἡδὺ γελάσσας: </p>
<p>τίς νύ σε τοιάδ' ἔρεξε φίλον τέκος Οὐρανιώνων </p>
<p>μαψιδίως, ὡς εἴ τι κακὸν ῥέζουσαν ἐνωπῇ; </p>
<p>τὸν δ' αὖτε προσέειπεν ἐϋστέφανος κελαδεινή:  </p>
<p>σή μ' ἄλοχος στυφέλιξε πάτερ λευκώλενος Ἥρη, </p>
<p>ἐξ ἧς ἀθανάτοισιν ἔρις καὶ νεῖκος ἐφῆπται. </p>
<p>ὣς οἳ μὲν τοιαῦτα πρὸς ἀλλήλους ἀγόρευον:  </p>
<p>αὐτὰρ Ἀπόλλων Φοῖβος ἐδύσετο Ἴλιον ἱρήν:  </p>
<p>μέμβλετο γάρ οἱ τεῖχος ἐϋδμήτοιο πόληος </p>
<p>μὴ Δαναοὶ πέρσειαν ὑπὲρ μόρον ἤματι κείνῳ. </p>
<p>οἳ δ' ἄλλοι πρὸς Ὄλυμπον ἴσαν θεοὶ αἰὲν ἐόντες, </p>
<p>οἳ μὲν χωόμενοι, οἳ δὲ μέγα κυδιόωντες: </p>
<p>κὰδ δ' ἷζον παρὰ πατρὶ κελαινεφεῖ:  αὐτὰρ Ἀχιλλεὺς </p>
<p>Τρῶας ὁμῶς αὐτούς τ' ὄλεκεν καὶ μώνυχας ἵππους. </p>
<p>ὡς δ' ὅτε καπνὸς ἰὼν εἰς οὐρανὸν εὐρὺν ἵκηται </p>
<p>ἄστεος αἰθομένοιο, θεῶν δέ ἑ μῆνις ἀνῆκε, </p>
<p>πᾶσι δ' ἔθηκε πόνον, πολλοῖσι δὲ κήδε' ἐφῆκεν, </p>
<p>ὣς Ἀχιλεὺς Τρώεσσι πόνον καὶ κήδε' ἔθηκεν. </p>
<p>ἑστήκει δ' ὃ γέρων Πρίαμος θείου ἐπὶ πύργου, </p>
<p>ἐς δ' ἐνόησ' Ἀχιλῆα πελώριον:  αὐτὰρ ὑπ' αὐτοῦ </p>
<p>Τρῶες ἄφαρ κλονέοντο πεφυζότες, οὐδέ τις ἀλκὴ </p>
<p>γίγνεθ':  ὃ δ' οἰμώξας ἀπὸ πύργου βαῖνε χαμᾶζε </p>
<p>ὀτρύνων παρὰ τεῖχος ἀγακλειτοὺς πυλαωρούς: </p>
<p>πεπταμένας ἐν χερσὶ πύλας ἔχετ' εἰς ὅ κε λαοὶ </p>
<p>ἔλθωσι προτὶ ἄστυ πεφυζότες: ἦ γὰρ Ἀχιλλεὺς </p>
<p>ἐγγὺς ὅδε κλονέων:  νῦν οἴω λοίγι' ἔσεσθαι. </p>
<p>αὐτὰρ ἐπεί κ' ἐς τεῖχος ἀναπνεύσωσιν ἀλέντες, </p>
<p>αὖτις ἐπανθέμεναι σανίδας πυκινῶς ἀραρυίας: </p>
<p>δείδια γὰρ μὴ οὖλος ἀνὴρ ἐς τεῖχος ἅληται. </p>
<p>ὣς ἔφαθ', οἳ δ' ἄνεσάν τε πύλας καὶ ἀπῶσαν ὀχῆας: </p>
<p>αἳ δὲ πετασθεῖσαι τεῦξαν φάος: αὐτὰρ Ἀπόλλων </p>
<p>ἀντίος ἐξέθορε Τρώων ἵνα λοιγὸν ἀλάλκοι. </p>
<p>οἳ δ' ἰθὺς πόλιος καὶ τείχεος ὑψηλοῖο </p>
<p>δίψῃ καρχαλέοι κεκονιμένοι ἐκ πεδίοιο </p>
<p>φεῦγον:  ὃ δὲ σφεδανὸν ἔφεπ' ἔγχεϊ, λύσσα δέ οἱ κῆρ </p>
<p>αἰὲν ἔχε κρατερή, μενέαινε δὲ κῦδος ἀρέσθαι. </p>
<p>ἔνθά κεν ὑψίπυλον Τροίην ἕλον υἷες Ἀχαιῶν, </p>
<p>εἰ μὴ Ἀπόλλων Φοῖβος Ἀγήνορα δῖον ἀνῆκε </p>
<p>φῶτ' Ἀντήνορος υἱὸν ἀμύμονά τε κρατερόν τε. </p>
<p>ἐν μέν οἱ κραδίῃ θάρσος βάλε, πὰρ δέ οἱ αὐτὸς </p>
<p>ἔστη, ὅπως θανάτοιο βαρείας χεῖρας ἀλάλκοι </p>
<p>φηγῷ κεκλιμένος: κεκάλυπτο δ' ἄρ' ἠέρι πολλῇ. </p>
<p>αὐτὰρ ὅ γ' ὡς ἐνόησεν Ἀχιλλῆα πτολίπορθον </p>
<p>ἔστη, πολλὰ δέ οἱ κραδίη πόρφυρε μένοντι:  </p>
<p>ὀχθήσας δ' ἄρα εἶπε πρὸς ὃν μεγαλήτορα θυμόν:  </p>
<p>ὤ μοι ἐγών:  εἰ μέν κεν ὑπὸ κρατεροῦ Ἀχιλῆος </p>
<p>φεύγω, τῇ περ οἱ ἄλλοι ἀτυζόμενοι κλονέονται, </p>
<p>αἱρήσει με καὶ ὧς, καὶ ἀνάλκιδα δειροτομήσει. </p>
<p>εἰ δ' ἂν ἐγὼ τούτους μὲν ὑποκλονέεσθαι ἐάσω </p>
<p>Πηλεΐδῃ Ἀχιλῆϊ, ποσὶν δ' ἀπὸ τείχεος ἄλλῃ </p>
<p>φεύγω πρὸς πεδίον Ἰλήϊον, ὄφρ' ἂν ἵκωμαι </p>
<p>Ἴδης τε κνημοὺς κατά τε ῥωπήϊα δύω:  </p>
<p>ἑσπέριος δ' ἂν ἔπειτα λοεσσάμενος ποταμοῖο </p>
<p>ἱδρῶ ἀποψυχθεὶς προτὶ Ἴλιον ἀπονεοίμην:  </p>
<p>ἀλλὰ τί ἤ μοι ταῦτα φίλος διελέξατο θυμός; </p>
<p>μή μ' ἀπαειρόμενον πόλιος πεδίον δὲ νοήσῃ </p>
<p>καί με μεταΐξας μάρψῃ ταχέεσσι πόδεσσιν. </p>
<p>οὐκέτ' ἔπειτ' ἔσται θάνατον καὶ κῆρας ἀλύξαι:  </p>
<p>λίην γὰρ κρατερὸς περὶ πάντων ἔστ' ἀνθρώπων. </p>
<p>εἰ δέ κέ οἱ προπάροιθε πόλεος κατεναντίον ἔλθω:  </p>
<p>καὶ γάρ θην τούτῳ τρωτὸς χρὼς ὀξέϊ χαλκῷ, </p>
<p>ἐν δὲ ἴα ψυχή, θνητὸν δέ ἕ φασ' ἄνθρωποι </p>
<p>ἔμμεναι:  αὐτάρ οἱ Κρονίδης Ζεὺς κῦδος ὀπάζει. </p>
<p>ὣς εἰπὼν Ἀχιλῆα ἀλεὶς μένεν, ἐν δέ οἱ ἦτορ </p>
<p>ἄλκιμον ὁρμᾶτο πτολεμίζειν ἠδὲ μάχεσθαι. </p>
<p>ἠΰτε πάρδαλις εἶσι βαθείης ἐκ ξυλόχοιο </p>
<p>ἀνδρὸς θηρητῆρος ἐναντίον, οὐδέ τι θυμῷ </p>
<p>ταρβεῖ οὐδὲ φοβεῖται, ἐπεί κεν ὑλαγμὸν ἀκούσῃ:  </p>
<p>εἴ περ γὰρ φθάμενός μιν ἢ οὐτάσῃ ἠὲ βάλῃσιν, </p>
<p>ἀλλά τε καὶ περὶ δουρὶ πεπαρμένη οὐκ ἀπολήγει </p>
<p>ἀλκῆς, πρίν γ' ἠὲ ξυμβλήμεναι ἠὲ δαμῆναι:  </p>
<p>ὣς Ἀντήνορος υἱὸς ἀγαυοῦ δῖος Ἀγήνωρ </p>
<p>οὐκ ἔθελεν φεύγειν, πρὶν πειρήσαιτ' Ἀχιλῆος. </p>
<p>ἀλλ' ὅ γ' ἄρ' ἀσπίδα μὲν πρόσθ' ἔσχετο πάντοσ' ἐΐσην, </p>
<p>ἐγχείῃ δ' αὐτοῖο τιτύσκετο, καὶ μέγ' ἀΰτει:  </p>
<p>ἦ δή που μάλ' ἔολπας ἐνὶ φρεσὶ φαίδιμ' Ἀχιλλεῦ </p>
<p>ἤματι τῷδε πόλιν πέρσειν Τρώων ἀγερώχων </p>
<p>νηπύτι':  ἦ τ' ἔτι πολλὰ τετεύξεται ἄλγε' ἐπ' αὐτῇ. </p>
<p>ἐν γάρ οἱ πολέες τε καὶ ἄλκιμοι ἀνέρες εἰμέν, </p>
<p>οἳ καὶ πρόσθε φίλων τοκέων ἀλόχων τε καὶ υἱῶν </p>
<p>Ἴλιον εἰρυόμεσθα:  σὺ δ' ἐνθάδε πότμον ἐφέψεις </p>
<p>ὧδ' ἔκπαγλος ἐὼν καὶ θαρσαλέος πολεμιστής. </p>
<p>ἦ ῥα, καὶ ὀξὺν ἄκοντα βαρείης χειρὸς ἀφῆκε, </p>
<p>καί ῥ' ἔβαλε κνήμην ὑπὸ γούνατος οὐδ' ἀφάμαρτεν. </p>
<p>ἀμφὶ δέ οἱ κνημὶς νεοτεύκτου κασσιτέροιο </p>
<p>σμερδαλέον κονάβησε:  πάλιν δ' ἀπὸ χαλκὸς ὄρουσε </p>
<p>βλημένου, οὐδ' ἐπέρησε, θεοῦ δ' ἠρύκακε δῶρα. </p>
<p>Πηλεΐδης δ' ὁρμήσατ' Ἀγήνορος ἀντιθέοιο </p>
<p>δεύτερος: οὐδ' ἔτ' ἔασεν Ἀπόλλων κῦδος ἀρέσθαι, </p>
<p>ἀλλά μιν ἐξήρπαξε, κάλυψε δ' ἄρ' ἠέρι πολλῇ, </p>
<p>ἡσύχιον δ' ἄρα μιν πολέμου ἔκπεμπε νέεσθαι. </p>
<p>αὐτὰρ ὃ Πηλεΐωνα δόλῳ ἀποέργαθε λαοῦ:  </p>
<p>αὐτῷ γὰρ ἑκάεργος Ἀγήνορι πάντα ἐοικὼς </p>
<p>ἔστη πρόσθε ποδῶν, ὃ δ' ἐπέσσυτο ποσσὶ διώκειν:  </p>
<p>εἷος ὃ τὸν πεδίοιο διώκετο πυροφόροιο </p>
<p>τρέψας πὰρ ποταμὸν βαθυδινήεντα Σκάμανδρον </p>
<p>τυτθὸν ὑπεκπροθέοντα:  δόλῳ δ' ἄρ' ἔθελγεν Ἀπόλλων </p>
<p>ὡς αἰεὶ ἔλποιτο κιχήσεσθαι ποσὶν οἷσι:  </p>
<p>τόφρ' ἄλλοι Τρῶες πεφοβημένοι ἦλθον ὁμίλῳ </p>
<p>ἀσπάσιοι προτὶ ἄστυ, πόλις δ' ἔμπλητο ἀλέντων. </p>
<p>οὐδ' ἄρα τοί γ' ἔτλαν πόλιος καὶ τείχεος ἐκτὸς </p>
<p>μεῖναι ἔτ' ἀλλήλους, καὶ γνώμεναι ὅς τε πεφεύγοι </p>
<p>ὅς τ' ἔθαν' ἐν πολέμῳ:  ἀλλ' ἐσσυμένως ἐσέχυντο </p>
<p>ἐς πόλιν, ὅν τινα τῶν γε πόδες καὶ γοῦνα σαώσαι. </p></div1>
<div1 lines="515" n="22">
<p>ὣς οἳ μὲν κατὰ ἄστυ πεφυζότες ἠΰτε νεβροὶ </p>
<p>ἱδρῶ ἀπεψύχοντο πίον τ' ἀκέοντό τε δίψαν </p>
<p>κεκλιμένοι καλῇσιν ἐπάλξεσιν:  αὐτὰρ Ἀχαιοὶ </p>
<p>τείχεος ἆσσον ἴσαν σάκε' ὤμοισι κλίναντες. </p>
<p>Ἕκτορα δ' αὐτοῦ μεῖναι ὀλοιὴ μοῖρα πέδησεν </p>
<p>Ἰλίου προπάροιθε πυλάων τε Σκαιάων. </p>
<p>αὐτὰρ Πηλείωνα προσηύδα Φοῖβος Ἀπόλλων:  </p>
<p>τίπτέ με Πηλέος υἱὲ ποσὶν ταχέεσσι διώκεις </p>
<p>αὐτὸς θνητὸς ἐὼν θεὸν ἄμβροτον; οὐδέ νύ πώ με </p>
<p>ἔγνως ὡς θεός εἰμι, σὺ δ' ἀσπερχὲς μενεαίνεις. </p>
<p>ἦ νύ τοι οὔ τι μέλει Τρώων πόνος, οὓς ἐφόβησας, </p>
<p>οἳ δή τοι εἰς ἄστυ ἄλεν, σὺ δὲ δεῦρο λιάσθης. </p>
<p>οὐ μέν με κτενέεις, ἐπεὶ οὔ τοι μόρσιμός εἰμι. </p>
<p>τὸν δὲ μέγ' ὀχθήσας προσέφη πόδας ὠκὺς Ἀχιλλεύς: </p>
<p>ἔβλαψάς μ' ἑκάεργε θεῶν ὀλοώτατε πάντων </p>
<p>ἐνθάδε νῦν τρέψας ἀπὸ τείχεος: ἦ κ' ἔτι πολλοὶ </p>
<p>γαῖαν ὀδὰξ εἷλον πρὶν Ἴλιον εἰσαφικέσθαι. </p>
<p>νῦν δ' ἐμὲ μὲν μέγα κῦδος ἀφείλεο, τοὺς δὲ σάωσας </p>
<p>ῥηϊδίως, ἐπεὶ οὔ τι τίσιν γ' ἔδεισας ὀπίσσω. </p>
<p>ἦ σ' ἂν τισαίμην, εἴ μοι δύναμίς γε παρείη. </p>
<p>ὣς εἰπὼν προτὶ ἄστυ μέγα φρονέων ἐβεβήκει, </p>
<p>σευάμενος ὥς θ' ἵππος ἀεθλοφόρος σὺν ὄχεσφιν, </p>
<p>ὅς ῥά τε ῥεῖα θέῃσι τιταινόμενος πεδίοιο:  </p>
<p>ὣς Ἀχιλεὺς λαιψηρὰ πόδας καὶ γούνατ' ἐνώμα. </p>
<p>τὸν δ' ὃ γέρων Πρίαμος πρῶτος ἴδεν ὀφθαλμοῖσι </p>
<p>παμφαίνονθ' ὥς τ' ἀστέρ' ἐπεσσύμενον πεδίοιο, </p>
<p>ὅς ῥά τ' ὀπώρης εἶσιν, ἀρίζηλοι δέ οἱ αὐγαὶ </p>
<p>φαίνονται πολλοῖσι μετ' ἀστράσι νυκτὸς ἀμολγῷ, </p>
<p>ὅν τε κύν' Ὠρίωνος ἐπίκλησιν καλέουσι. </p>
<p>λαμπρότατος μὲν ὅ γ' ἐστί, κακὸν δέ τε σῆμα τέτυκται, </p>
<p>καί τε φέρει πολλὸν πυρετὸν δειλοῖσι βροτοῖσιν:  </p>
<p>ὣς τοῦ χαλκὸς ἔλαμπε περὶ στήθεσσι θέοντος. </p>
<p>ᾤμωξεν δ' ὃ γέρων, κεφαλὴν δ' ὅ γε κόψατο χερσὶν </p>
<p>ὑψόσ' ἀνασχόμενος, μέγα δ' οἰμώξας ἐγεγώνει </p>
<p>λισσόμενος φίλον υἱόν:  ὃ δὲ προπάροιθε πυλάων </p>
<p>ἑστήκει ἄμοτον μεμαὼς Ἀχιλῆϊ μάχεσθαι:  </p>
<p>τὸν δ' ὃ γέρων ἐλεεινὰ προσηύδα χεῖρας ὀρεγνύς: </p>
<p>Ἕκτορ μή μοι μίμνε φίλον τέκος ἀνέρα τοῦτον </p>
<p>οἶος ἄνευθ' ἄλλων, ἵνα μὴ τάχα πότμον ἐπίσπῃς </p>
<p>Πηλεΐωνι δαμείς, ἐπεὶ ἦ πολὺ φέρτερός ἐστι </p>
<p>σχέτλιος: αἴθε θεοῖσι φίλος τοσσόνδε γένοιτο </p>
<p>ὅσσον ἐμοί:  τάχα κέν ἑ κύνες καὶ γῦπες ἔδοιεν </p>
<p>κείμενον:  ἦ κέ μοι αἰνὸν ἀπὸ πραπίδων ἄχος ἔλθοι:  </p>
<p>ὅς μ' υἱῶν πολλῶν τε καὶ ἐσθλῶν εὖνιν ἔθηκε </p>
<p>κτείνων καὶ περνὰς νήσων ἔπι τηλεδαπάων. </p>
<p>καὶ γὰρ νῦν δύο παῖδε Λυκάονα καὶ Πολύδωρον </p>
<p>οὐ δύναμαι ἰδέειν Τρώων εἰς ἄστυ ἀλέντων, </p>
<p>τούς μοι Λαοθόη τέκετο κρείουσα γυναικῶν. </p>
<p>ἀλλ' εἰ μὲν ζώουσι μετὰ στρατῷ, ἦ τ' ἂν ἔπειτα </p>
<p>χαλκοῦ τε χρυσοῦ τ' ἀπολυσόμεθ', ἔστι γὰρ ἔνδον:  </p>
<p>πολλὰ γὰρ ὤπασε παιδὶ γέρων ὀνομάκλυτος Ἄλτης. </p>
<p>εἰ δ' ἤδη τεθνᾶσι καὶ εἰν Ἀΐδαο δόμοισιν, </p>
<p>ἄλγος ἐμῷ θυμῷ καὶ μητέρι τοὶ τεκόμεσθα:  </p>
<p>λαοῖσιν δ' ἄλλοισι μινυνθαδιώτερον ἄλγος </p>
<p>ἔσσεται, ἢν μὴ καὶ σὺ θάνῃς Ἀχιλῆϊ δαμασθείς. </p>
<p>ἀλλ' εἰσέρχεο τεῖχος ἐμὸν τέκος, ὄφρα σαώσῃς </p>
<p>Τρῶας καὶ Τρῳάς, μὴ δὲ μέγα κῦδος ὀρέξῃς </p>
<p>Πηλεΐδῃ, αὐτὸς δὲ φίλης αἰῶνος ἀμερθῇς. </p>
<p>πρὸς δ' ἐμὲ τὸν δύστηνον ἔτι φρονέοντ' ἐλέησον </p>
<p>δύσμορον, ὅν ῥα πατὴρ Κρονίδης ἐπὶ γήραος οὐδῷ </p>
<p>αἴσῃ ἐν ἀργαλέῃ φθίσει κακὰ πόλλ' ἐπιδόντα </p>
<p>υἷάς τ' ὀλλυμένους ἑλκηθείσας τε θύγατρας, </p>
<p>καὶ θαλάμους κεραϊζομένους, καὶ νήπια τέκνα </p>
<p>βαλλόμενα προτὶ γαίῃ ἐν αἰνῇ δηϊοτῆτι, </p>
<p>ἑλκομένας τε νυοὺς ὀλοῇς ὑπὸ χερσὶν Ἀχαιῶν. </p>
<p>αὐτὸν δ' ἂν πύματόν με κύνες πρώτῃσι θύρῃσιν </p>
<p>ὠμησταὶ ἐρύουσιν, ἐπεί κέ τις ὀξέϊ χαλκῷ </p>
<p>τύψας ἠὲ βαλὼν ῥεθέων ἐκ θυμὸν ἕληται, </p>
<p>οὓς τρέφον ἐν μεγάροισι τραπεζῆας θυραωρούς, </p>
<p>οἵ κ' ἐμὸν αἷμα πιόντες ἀλύσσοντες περὶ θυμῷ </p>
<p>κείσοντ' ἐν προθύροισι. νέῳ δέ τε πάντ' ἐπέοικεν </p>
<p>ἄρηϊ κταμένῳ δεδαϊγμένῳ ὀξέϊ χαλκῷ </p>
<p>κεῖσθαι:  πάντα δὲ καλὰ θανόντι περ ὅττι φανήῃ:  </p>
<p>ἀλλ' ὅτε δὴ πολιόν τε κάρη πολιόν τε γένειον </p>
<p>αἰδῶ τ' αἰσχύνωσι κύνες κταμένοιο γέροντος, </p>
<p>τοῦτο δὴ οἴκτιστον πέλεται δειλοῖσι βροτοῖσιν. </p>
<p>ἦ ῥ' ὃ γέρων, πολιὰς δ' ἄρ' ἀνὰ τρίχας ἕλκετο χερσὶ </p>
<p>τίλλων ἐκ κεφαλῆς: οὐδ' Ἕκτορι θυμὸν ἔπειθε. </p>
<p>μήτηρ δ' αὖθ' ἑτέρωθεν ὀδύρετο δάκρυ χέουσα </p>
<p>κόλπον ἀνιεμένη, ἑτέρηφι δὲ μαζὸν ἀνέσχε:  </p>
<p>καί μιν δάκρυ χέουσ' ἔπεα πτερόεντα προσηύδα:  </p>
<p>Ἕκτορ τέκνον ἐμὸν τάδε τ' αἴδεο καί μ' ἐλέησον </p>
<p>αὐτήν, εἴ ποτέ τοι λαθικηδέα μαζὸν ἐπέσχον:  </p>
<p>τῶν μνῆσαι φίλε τέκνον ἄμυνε δὲ δήϊον ἄνδρα </p>
<p>τείχεος ἐντὸς ἐών, μὴ δὲ πρόμος ἵστασο τούτῳ </p>
<p>σχέτλιος: εἴ περ γάρ σε κατακτάνῃ, οὔ σ' ἔτ' ἔγωγε </p>
<p>κλαύσομαι ἐν λεχέεσσι φίλον θάλος, ὃν τέκον αὐτή, </p>
<p>οὐδ' ἄλοχος πολύδωρος: ἄνευθε δέ σε μέγα νῶϊν </p>
<p>Ἀργείων παρὰ νηυσὶ κύνες ταχέες κατέδονται. </p>
<p>ὣς τώ γε κλαίοντε προσαυδήτην φίλον υἱὸν </p>
<p>πολλὰ λισσομένω:  οὐδ' Ἕκτορι θυμὸν ἔπειθον, </p>
<p>ἀλλ' ὅ γε μίμν' Ἀχιλῆα πελώριον ἆσσον ἰόντα. </p>
<p>ὡς δὲ δράκων ἐπὶ χειῇ ὀρέστερος ἄνδρα μένῃσι </p>
<p>βεβρωκὼς κακὰ φάρμακ', ἔδυ δέ τέ μιν χόλος αἰνός, </p>
<p>σμερδαλέον δὲ δέδορκεν ἑλισσόμενος περὶ χειῇ:  </p>
<p>ὣς Ἕκτωρ ἄσβεστον ἔχων μένος οὐχ ὑπεχώρει </p>
<p>πύργῳ ἔπι προὔχοντι φαεινὴν ἀσπίδ' ἐρείσας: </p>
<p>ὀχθήσας δ' ἄρα εἶπε πρὸς ὃν μεγαλήτορα θυμόν:  </p>
<p>ὤ μοι ἐγών, εἰ μέν κε πύλας καὶ τείχεα δύω, </p>
<p>Πουλυδάμας μοι πρῶτος ἐλεγχείην ἀναθήσει, </p>
<p>ὅς μ' ἐκέλευε Τρωσὶ ποτὶ πτόλιν ἡγήσασθαι </p>
<p>νύχθ' ὕπο τήνδ' ὀλοὴν ὅτε τ' ὤρετο δῖος Ἀχιλλεύς. </p>
<p>ἀλλ' ἐγὼ οὐ πιθόμην:  ἦ τ' ἂν πολὺ κέρδιον ἦεν. </p>
<p>νῦν δ' ἐπεὶ ὤλεσα λαὸν ἀτασθαλίῃσιν ἐμῇσιν, </p>
<p>αἰδέομαι Τρῶας καὶ Τρῳάδας ἑλκεσιπέπλους, </p>
<p>μή ποτέ τις εἴπῃσι κακώτερος ἄλλος ἐμεῖο:  </p>
<p>Ἕκτωρ ἧφι βίηφι πιθήσας ὤλεσε λαόν. </p>
<p>ὣς ἐρέουσιν:  ἐμοὶ δὲ τότ' ἂν πολὺ κέρδιον εἴη </p>
<p>ἄντην ἢ Ἀχιλῆα κατακτείναντα νέεσθαι, </p>
<p>ἠέ κεν αὐτῷ ὀλέσθαι ἐϋκλειῶς πρὸ πόληος. </p>
<p>εἰ δέ κεν ἀσπίδα μὲν καταθείομαι ὀμφαλόεσσαν </p>
<p>καὶ κόρυθα βριαρήν, δόρυ δὲ πρὸς τεῖχος ἐρείσας </p>
<p>αὐτὸς ἰὼν Ἀχιλῆος ἀμύμονος ἀντίος ἔλθω </p>
<p>καί οἱ ὑπόσχωμαι Ἑλένην καὶ κτήμαθ' ἅμ' αὐτῇ, </p>
<p>πάντα μάλ' ὅσσά τ' Ἀλέξανδρος κοίλῃς ἐνὶ νηυσὶν </p>
<p>ἠγάγετο Τροίηνδ', ἥ τ' ἔπλετο νείκεος ἀρχή, </p>
<p>δωσέμεν Ἀτρεΐδῃσιν ἄγειν, ἅμα δ' ἀμφὶς Ἀχαιοῖς </p>
<p>ἄλλ' ἀποδάσσεσθαι ὅσα τε πτόλις ἥδε κέκευθε:  </p>
<p>Τρωσὶν δ' αὖ μετόπισθε γερούσιον ὅρκον ἕλωμαι </p>
<p>μή τι κατακρύψειν, ἀλλ' ἄνδιχα πάντα δάσασθαι </p>
<p>κτῆσιν ὅσην πτολίεθρον ἐπήρατον ἐντὸς ἐέργει:  </p>
<p>ἀλλὰ τί ἤ μοι ταῦτα φίλος διελέξατο θυμός; </p>
<p>μή μιν ἐγὼ μὲν ἵκωμαι ἰών, ὃ δέ μ' οὐκ ἐλεήσει </p>
<p>οὐδέ τί μ' αἰδέσεται, κτενέει δέ με γυμνὸν ἐόντα </p>
<p>αὔτως ὥς τε γυναῖκα, ἐπεί κ' ἀπὸ τεύχεα δύω. </p>
<p>οὐ μέν πως νῦν ἔστιν ἀπὸ δρυὸς οὐδ' ἀπὸ πέτρης </p>
<p>τῷ ὀαριζέμεναι, ἅ τε παρθένος ἠΐθεός τε </p>
<p>παρθένος ἠΐθεός τ' ὀαρίζετον ἀλλήλοιιν. </p>
<p>βέλτερον αὖτ' ἔριδι ξυνελαυνέμεν ὅττι τάχιστα:  </p>
<p>εἴδομεν ὁπποτέρῳ κεν Ὀλύμπιος εὖχος ὀρέξῃ. </p>
<p>ὣς ὅρμαινε μένων, ὃ δέ οἱ σχεδὸν ἦλθεν Ἀχιλλεὺς </p>
<p>ἶσος Ἐνυαλίῳ κορυθάϊκι πτολεμιστῇ </p>
<p>σείων Πηλιάδα μελίην κατὰ δεξιὸν ὦμον </p>
<p>δεινήν:  ἀμφὶ δὲ χαλκὸς ἐλάμπετο εἴκελος αὐγῇ </p>
<p>ἢ πυρὸς αἰθομένου ἢ ἠελίου ἀνιόντος. </p>
<p>Ἕκτορα δ', ὡς ἐνόησεν, ἕλε τρόμος: οὐδ' ἄρ' ἔτ' ἔτλη </p>
<p>αὖθι μένειν, ὀπίσω δὲ πύλας λίπε, βῆ δὲ φοβηθείς: </p>
<p>Πηλεΐδης δ' ἐπόρουσε ποσὶ κραιπνοῖσι πεποιθώς. </p>
<p>ἠΰτε κίρκος ὄρεσφιν ἐλαφρότατος πετεηνῶν </p>
<p>ῥηϊδίως οἴμησε μετὰ τρήρωνα πέλειαν, </p>
<p>ἣ δέ θ' ὕπαιθα φοβεῖται, ὃ δ' ἐγγύθεν ὀξὺ λεληκὼς </p>
<p>ταρφέ' ἐπαΐσσει, ἑλέειν τέ ἑ θυμὸς ἀνώγει:  </p>
<p>ὣς ἄρ' ὅ γ' ἐμμεμαὼς ἰθὺς πέτετο, τρέσε δ' Ἕκτωρ </p>
<p>τεῖχος ὕπο Τρώων, λαιψηρὰ δὲ γούνατ' ἐνώμα. </p>
<p>οἳ δὲ παρὰ σκοπιὴν καὶ ἐρινεὸν ἠνεμόεντα </p>
<p>τείχεος αἰὲν ὑπ' ἐκ κατ' ἀμαξιτὸν ἐσσεύοντο, </p>
<p>κρουνὼ δ' ἵκανον καλλιρρόω:  ἔνθα δὲ πηγαὶ </p>
<p>δοιαὶ ἀναΐσσουσι Σκαμάνδρου δινήεντος. </p>
<p>ἣ μὲν γάρ θ' ὕδατι λιαρῷ ῥέει, ἀμφὶ δὲ καπνὸς </p>
<p>γίγνεται ἐξ αὐτῆς ὡς εἰ πυρὸς αἰθομένοιο:  </p>
<p>ἣ δ' ἑτέρη θέρεϊ προρέει ἐϊκυῖα χαλάζῃ, </p>
<p>ἢ χιόνι ψυχρῇ ἢ ἐξ ὕδατος κρυστάλλῳ. </p>
<p>ἔνθα δ' ἐπ' αὐτάων πλυνοὶ εὐρέες ἐγγὺς ἔασι </p>
<p>καλοὶ λαΐνεοι, ὅθι εἵματα σιγαλόεντα </p>
<p>πλύνεσκον Τρώων ἄλοχοι καλαί τε θύγατρες </p>
<p>τὸ πρὶν ἐπ' εἰρήνης πρὶν ἐλθεῖν υἷας Ἀχαιῶν. </p>
<p>τῇ ῥα παραδραμέτην φεύγων ὃ δ' ὄπισθε διώκων:  </p>
<p>πρόσθε μὲν ἐσθλὸς ἔφευγε, δίωκε δέ μιν μέγ' ἀμείνων </p>
<p>καρπαλίμως, ἐπεὶ οὐχ ἱερήϊον οὐδὲ βοείην </p>
<p>ἀρνύσθην, ἅ τε ποσσὶν ἀέθλια γίγνεται ἀνδρῶν, </p>
<p>ἀλλὰ περὶ ψυχῆς θέον Ἕκτορος ἱπποδάμοιο. </p>
<p>ὡς δ' ὅτ' ἀεθλοφόροι περὶ τέρματα μώνυχες ἵπποι </p>
<p>ῥίμφα μάλα τρωχῶσι:  τὸ δὲ μέγα κεῖται ἄεθλον </p>
<p>ἢ τρίπος ἠὲ γυνὴ ἀνδρὸς κατατεθνηῶτος: </p>
<p>ὣς τὼ τρὶς Πριάμοιο πόλιν πέρι δινηθήτην </p>
<p>καρπαλίμοισι πόδεσσι:  θεοὶ δ' ἐς πάντες ὁρῶντο:  </p>
<p>τοῖσι δὲ μύθων ἦρχε πατὴρ ἀνδρῶν τε θεῶν τε:  </p>
<p>ὢ πόποι ἦ φίλον ἄνδρα διωκόμενον περὶ τεῖχος </p>
<p>ὀφθαλμοῖσιν ὁρῶμαι:  ἐμὸν δ' ὀλοφύρεται ἦτορ </p>
<p>Ἕκτορος, ὅς μοι πολλὰ βοῶν ἐπὶ μηρί' ἔκηεν </p>
<p>Ἴδης ἐν κορυφῇσι πολυπτύχου, ἄλλοτε δ' αὖτε </p>
<p>ἐν πόλει ἀκροτάτῃ:  νῦν αὖτέ ἑ δῖος Ἀχιλλεὺς </p>
<p>ἄστυ πέρι Πριάμοιο ποσὶν ταχέεσσι διώκει. </p>
<p>ἀλλ' ἄγετε φράζεσθε θεοὶ καὶ μητιάασθε </p>
<p>ἠέ μιν ἐκ θανάτοιο σαώσομεν, ἦέ μιν ἤδη </p>
<p>Πηλεΐδῃ Ἀχιλῆϊ δαμάσσομεν ἐσθλὸν ἐόντα. </p>
<p>τὸν δ' αὖτε προσέειπε θεὰ γλαυκῶπις Ἀθήνη:  </p>
<p>ὦ πάτερ ἀργικέραυνε κελαινεφὲς οἷον ἔειπες: </p>
<p>ἄνδρα θνητὸν ἐόντα πάλαι πεπρωμένον αἴσῃ </p>
<p>ἂψ ἐθέλεις θανάτοιο δυσηχέος ἐξαναλῦσαι; </p>
<p>ἔρδ':  ἀτὰρ οὔ τοι πάντες ἐπαινέομεν θεοὶ ἄλλοι. </p>
<p>τὴν δ' ἀπαμειβόμενος προσέφη νεφεληγερέτα Ζεύς: </p>
<p>θάρσει Τριτογένεια φίλον τέκος: οὔ νύ τι θυμῷ </p>
<p>πρόφρονι μυθέομαι, ἐθέλω δέ τοι ἤπιος εἶναι:  </p>
<p>ἔρξον ὅπῃ δή τοι νόος ἔπλετο, μὴ δ' ἔτ' ἐρώει. </p>
<p>ὣς εἰπὼν ὄτρυνε πάρος μεμαυῖαν Ἀθήνην:  </p>
<p>βῆ δὲ κατ' Οὐλύμποιο καρήνων ἀΐξασα. </p>
<p>Ἕκτορα δ' ἀσπερχὲς κλονέων ἔφεπ' ὠκὺς Ἀχιλλεύς. </p>
<p>ὡς δ' ὅτε νεβρὸν ὄρεσφι κύων ἐλάφοιο δίηται </p>
<p>ὄρσας ἐξ εὐνῆς διά τ' ἄγκεα καὶ διὰ βήσσας: </p>
<p>τὸν δ' εἴ πέρ τε λάθῃσι καταπτήξας ὑπὸ θάμνῳ, </p>
<p>ἀλλά τ' ἀνιχνεύων θέει ἔμπεδον ὄφρά κεν εὕρῃ:  </p>
<p>ὣς Ἕκτωρ οὐ λῆθε ποδώκεα Πηλεΐωνα. </p>
<p>ὁσσάκι δ' ὁρμήσειε πυλάων Δαρδανιάων </p>
<p>ἀντίον ἀΐξασθαι ἐϋδμήτους ὑπὸ πύργους, </p>
<p>εἴ πως οἷ καθύπερθεν ἀλάλκοιεν βελέεσσι, </p>
<p>τοσσάκι μιν προπάροιθεν ἀποστρέψασκε παραφθὰς </p>
<p>πρὸς πεδίον:  αὐτὸς δὲ ποτὶ πτόλιος πέτετ' αἰεί. </p>
<p>ὡς δ' ἐν ὀνείρῳ οὐ δύναται φεύγοντα διώκειν:  </p>
<p>οὔτ' ἄρ' ὃ τὸν δύναται ὑποφεύγειν οὔθ' ὃ διώκειν:  </p>
<p>ὣς ὃ τὸν οὐ δύνατο μάρψαι ποσίν, οὐδ' ὃς ἀλύξαι. </p>
<p>πῶς δέ κεν Ἕκτωρ κῆρας ὑπεξέφυγεν θανάτοιο, </p>
<p>εἰ μή οἱ πύματόν τε καὶ ὕστατον ἤντετ' Ἀπόλλων </p>
<p>ἐγγύθεν, ὅς οἱ ἐπῶρσε μένος λαιψηρά τε γοῦνα; </p>
<p>λαοῖσιν δ' ἀνένευε καρήατι δῖος Ἀχιλλεύς, </p>
<p>οὐδ' ἔα ἱέμεναι ἐπὶ Ἕκτορι πικρὰ βέλεμνα, </p>
<p>μή τις κῦδος ἄροιτο βαλών, ὃ δὲ δεύτερος ἔλθοι. </p>
<p>ἀλλ' ὅτε δὴ τὸ τέταρτον ἐπὶ κρουνοὺς ἀφίκοντο, </p>
<p>καὶ τότε δὴ χρύσεια πατὴρ ἐτίταινε τάλαντα, </p>
<p>ἐν δ' ἐτίθει δύο κῆρε τανηλεγέος θανάτοιο, </p>
<p>τὴν μὲν Ἀχιλλῆος, τὴν δ' Ἕκτορος ἱπποδάμοιο, </p>
<p>ἕλκε δὲ μέσσα λαβών:  ῥέπε δ' Ἕκτορος αἴσιμον ἦμαρ, </p>
<p>ᾤχετο δ' εἰς Ἀΐδαο, λίπεν δέ ἑ Φοῖβος Ἀπόλλων. </p>
<p>Πηλεΐωνα δ' ἵκανε θεὰ γλαυκῶπις Ἀθήνη, </p>
<p>ἀγχοῦ δ' ἱσταμένη ἔπεα πτερόεντα προσηύδα:  </p>
<p>νῦν δὴ νῶι ἔολπα Διῒ φίλε φαίδιμ' Ἀχιλλεῦ </p>
<p>οἴσεσθαι μέγα κῦδος Ἀχαιοῖσι προτὶ νῆας </p>
<p>Ἕκτορα δῃώσαντε μάχης ἄατόν περ ἐόντα. </p>
<p>οὔ οἱ νῦν ἔτι γ' ἔστι πεφυγμένον ἄμμε γενέσθαι, </p>
<p>οὐδ' εἴ κεν μάλα πολλὰ πάθοι ἑκάεργος Ἀπόλλων </p>
<p>προπροκυλινδόμενος πατρὸς Διὸς αἰγιόχοιο. </p>
<p>ἀλλὰ σὺ μὲν νῦν στῆθι καὶ ἄμπνυε, τόνδε δ' ἐγώ τοι </p>
<p>οἰχομένη πεπιθήσω ἐναντίβιον μαχέσασθαι. </p>
<p>ὣς φάτ' Ἀθηναίη, ὃ δ' ἐπείθετο, χαῖρε δὲ θυμῷ, </p>
<p>στῆ δ' ἄρ' ἐπὶ μελίης χαλκογλώχινος ἐρεισθείς. </p>
<p>ἣ δ' ἄρα τὸν μὲν ἔλειπε, κιχήσατο δ' Ἕκτορα δῖον </p>
<p>Δηϊφόβῳ ἐϊκυῖα δέμας καὶ ἀτειρέα φωνήν:  </p>
<p>ἀγχοῦ δ' ἱσταμένη ἔπεα πτερόεντα προσηύδα:  </p>
<p>ἠθεῖ' ἦ μάλα δή σε βιάζεται ὠκὺς Ἀχιλλεὺς </p>
<p>ἄστυ πέρι Πριάμοιο ποσὶν ταχέεσσι διώκων:  </p>
<p>ἀλλ' ἄγε δὴ στέωμεν καὶ ἀλεξώμεσθα μένοντες. </p>
<p>τὴν δ' αὖτε προσέειπε μέγας κορυθαίολος Ἕκτωρ:  </p>
<p>Δηΐφοβ' ἦ μέν μοι τὸ πάρος πολὺ φίλτατος ἦσθα </p>
<p>γνωτῶν οὓς Ἑκάβη ἠδὲ Πρίαμος τέκε παῖδας: </p>
<p>νῦν δ' ἔτι καὶ μᾶλλον νοέω φρεσὶ τιμήσασθαι, </p>
<p>ὃς ἔτλης ἐμεῦ εἵνεκ', ἐπεὶ ἴδες ὀφθαλμοῖσι, </p>
<p>τείχεος ἐξελθεῖν, ἄλλοι δ' ἔντοσθε μένουσι. </p>
<p>τὸν δ' αὖτε προσέειπε θεὰ γλαυκῶπις Ἀθήνη:  </p>
<p>ἠθεῖ' ἦ μὲν πολλὰ πατὴρ καὶ πότνια μήτηρ </p>
<p>λίσσονθ' ἑξείης γουνούμενοι, ἀμφὶ δ' ἑταῖροι, </p>
<p>αὖθι μένειν:  τοῖον γὰρ ὑποτρομέουσιν ἅπαντες: </p>
<p>ἀλλ' ἐμὸς ἔνδοθι θυμὸς ἐτείρετο πένθεϊ λυγρῷ. </p>
<p>νῦν δ' ἰθὺς μεμαῶτε μαχώμεθα, μὴ δέ τι δούρων </p>
<p>ἔστω φειδωλή, ἵνα εἴδομεν εἴ κεν Ἀχιλλεὺς </p>
<p>νῶϊ κατακτείνας ἔναρα βροτόεντα φέρηται </p>
<p>νῆας ἔπι γλαφυράς, ἦ κεν σῷ δουρὶ δαμήῃ. </p>
<p>ὣς φαμένη καὶ κερδοσύνῃ ἡγήσατ' Ἀθήνη:  </p>
<p>οἳ δ' ὅτε δὴ σχεδὸν ἦσαν ἐπ' ἀλλήλοισιν ἰόντες, </p>
<p>τὸν πρότερος προσέειπε μέγας κορυθαίολος Ἕκτωρ:  </p>
<p>οὔ σ' ἔτι Πηλέος υἱὲ φοβήσομαι, ὡς τὸ πάρος περ </p>
<p>τρὶς περὶ ἄστυ μέγα Πριάμου δίον, οὐδέ ποτ' ἔτλην </p>
<p>μεῖναι ἐπερχόμενον:  νῦν αὖτέ με θυμὸς ἀνῆκε </p>
<p>στήμεναι ἀντία σεῖο:  ἕλοιμί κεν ἤ κεν ἁλοίην. </p>
<p>ἀλλ' ἄγε δεῦρο θεοὺς ἐπιδώμεθα:  τοὶ γὰρ ἄριστοι </p>
<p>μάρτυροι ἔσσονται καὶ ἐπίσκοποι ἁρμονιάων:  </p>
<p>οὐ γὰρ ἐγώ σ' ἔκπαγλον ἀεικιῶ, αἴ κεν ἐμοὶ Ζεὺς </p>
<p>δώῃ καμμονίην, σὴν δὲ ψυχὴν ἀφέλωμαι:  </p>
<p>ἀλλ' ἐπεὶ ἄρ κέ σε συλήσω κλυτὰ τεύχε' Ἀχιλλεῦ </p>
<p>νεκρὸν Ἀχαιοῖσιν δώσω πάλιν:  ὣς δὲ σὺ ῥέζειν. </p>
<p>τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεύς: </p>
<p>Ἕκτορ μή μοι ἄλαστε συνημοσύνας ἀγόρευε:  </p>
<p>ὡς οὐκ ἔστι λέουσι καὶ ἀνδράσιν ὅρκια πιστά, </p>
<p>οὐδὲ λύκοι τε καὶ ἄρνες ὁμόφρονα θυμὸν ἔχουσιν, </p>
<p>ἀλλὰ κακὰ φρονέουσι διαμπερὲς ἀλλήλοισιν, </p>
<p>ὣς οὐκ ἔστ' ἐμὲ καὶ σὲ φιλήμεναι, οὐδέ τι νῶϊν </p>
<p>ὅρκια ἔσσονται, πρίν γ' ἢ ἕτερόν γε πεσόντα </p>
<p>αἵματος ἆσαι Ἄρηα ταλαύρινον πολεμιστήν. </p>
<p>παντοίης ἀρετῆς μιμνήσκεο:  νῦν σε μάλα χρὴ </p>
<p>αἰχμητήν τ' ἔμεναι καὶ θαρσαλέον πολεμιστήν. </p>
<p>οὔ τοι ἔτ' ἔσθ' ὑπάλυξις, ἄφαρ δέ σε Παλλὰς Ἀθήνη </p>
<p>ἔγχει ἐμῷ δαμάᾳ:  νῦν δ' ἀθρόα πάντ' ἀποτίσεις </p>
<p>κήδε' ἐμῶν ἑτάρων οὓς ἔκτανες ἔγχεϊ θύων. </p>
<p>ἦ ῥα, καὶ ἀμπεπαλὼν προΐει δολιχόσκιον ἔγχος: </p>
<p>καὶ τὸ μὲν ἄντα ἰδὼν ἠλεύατο φαίδιμος Ἕκτωρ:  </p>
<p>ἕζετο γὰρ προϊδών, τὸ δ' ὑπέρπτατο χάλκεον ἔγχος, </p>
<p>ἐν γαίῃ δ' ἐπάγη:  ἀνὰ δ' ἥρπασε Παλλὰς Ἀθήνη, </p>
<p>ἂψ δ' Ἀχιλῆϊ δίδου, λάθε δ' Ἕκτορα ποιμένα λαῶν. </p>
<p>Ἕκτωρ δὲ προσέειπεν ἀμύμονα Πηλεΐωνα:  </p>
<p>ἤμβροτες, οὐδ' ἄρα πώ τι θεοῖς ἐπιείκελ' Ἀχιλλεῦ </p>
<p>ἐκ Διὸς ἠείδης τὸν ἐμὸν μόρον, ἦ τοι ἔφης γε:  </p>
<p>ἀλλά τις ἀρτιεπὴς καὶ ἐπίκλοπος ἔπλεο μύθων, </p>
<p>ὄφρά σ' ὑποδείσας μένεος ἀλκῆς τε λάθωμαι. </p>
<p>οὐ μέν μοι φεύγοντι μεταφρένῳ ἐν δόρυ πήξεις, </p>
<p>ἀλλ' ἰθὺς μεμαῶτι διὰ στήθεσφιν ἔλασσον </p>
<p>εἴ τοι ἔδωκε θεός: νῦν αὖτ' ἐμὸν ἔγχος ἄλευαι </p>
<p>χάλκεον:  ὡς δή μιν σῷ ἐν χροῒ πᾶν κομίσαιο. </p>
<p>καί κεν ἐλαφρότερος πόλεμος Τρώεσσι γένοιτο </p>
<p>σεῖο καταφθιμένοιο:  σὺ γάρ σφισι πῆμα μέγιστον. </p>
<p>ἦ ῥα, καὶ ἀμπεπαλὼν προΐει δολιχόσκιον ἔγχος, </p>
<p>καὶ βάλε Πηλεΐδαο μέσον σάκος οὐδ' ἀφάμαρτε:  </p>
<p>τῆλε δ' ἀπεπλάγχθη σάκεος δόρυ:  χώσατο δ' Ἕκτωρ </p>
<p>ὅττί ῥά οἱ βέλος ὠκὺ ἐτώσιον ἔκφυγε χειρός, </p>
<p>στῆ δὲ κατηφήσας, οὐδ' ἄλλ' ἔχε μείλινον ἔγχος. </p>
<p>Δηΐφοβον δ' ἐκάλει λευκάσπιδα μακρὸν ἀΰσας: </p>
<p>ᾔτεέ μιν δόρυ μακρόν:  ὃ δ' οὔ τί οἱ ἐγγύθεν ἦεν. </p>
<p>Ἕκτωρ δ' ἔγνω ᾗσιν ἐνὶ φρεσὶ φώνησέν τε:  </p>
<p>ὢ πόποι ἦ μάλα δή με θεοὶ θάνατον δὲ κάλεσσαν:  </p>
<p>Δηΐφοβον γὰρ ἔγωγ' ἐφάμην ἥρωα παρεῖναι:  </p>
<p>ἀλλ' ὃ μὲν ἐν τείχει, ἐμὲ δ' ἐξαπάτησεν Ἀθήνη. </p>
<p>νῦν δὲ δὴ ἐγγύθι μοι θάνατος κακός, οὐδ' ἔτ' ἄνευθεν, </p>
<p>οὐδ' ἀλέη:  ἦ γάρ ῥα πάλαι τό γε φίλτερον ἦεν </p>
<p>Ζηνί τε καὶ Διὸς υἷι ἑκηβόλῳ, οἵ με πάρος γε </p>
<p>πρόφρονες εἰρύατο:  νῦν αὖτέ με μοῖρα κιχάνει. </p>
<p>μὴ μὰν ἀσπουδί γε καὶ ἀκλειῶς ἀπολοίμην, </p>
<p>ἀλλὰ μέγα ῥέξας τι καὶ ἐσσομένοισι πυθέσθαι. </p>
<p>ὣς ἄρα φωνήσας εἰρύσσατο φάσγανον ὀξύ, </p>
<p>τό οἱ ὑπὸ λαπάρην τέτατο μέγα τε στιβαρόν τε, </p>
<p>οἴμησεν δὲ ἀλεὶς ὥς τ' αἰετὸς ὑψιπετήεις, </p>
<p>ὅς τ' εἶσιν πεδίον δὲ διὰ νεφέων ἐρεβεννῶν </p>
<p>ἁρπάξων ἢ ἄρν' ἀμαλὴν ἤ πτῶκα λαγωόν:  </p>
<p>ὣς Ἕκτωρ οἴμησε τινάσσων φάσγανον ὀξύ. </p>
<p>ὁρμήθη δ' Ἀχιλεύς, μένεος δ' ἐμπλήσατο θυμὸν </p>
<p>ἀγρίου, πρόσθεν δὲ σάκος στέρνοιο κάλυψε </p>
<p>καλὸν δαιδάλεον, κόρυθι δ' ἐπένευε φαεινῇ </p>
<p>τετραφάλῳ:  καλαὶ δὲ περισσείοντο ἔθειραι </p>
<p>χρύσεαι, ἃς Ἥφαιστος ἵει λόφον ἀμφὶ θαμειάς. </p>
<p>οἷος δ' ἀστὴρ εἶσι μετ' ἀστράσι νυκτὸς ἀμολγῷ </p>
<p>ἕσπερος, ὃς κάλλιστος ἐν οὐρανῷ ἵσταται ἀστήρ, </p>
<p>ὣς αἰχμῆς ἀπέλαμπ' εὐήκεος, ἣν ἄρ' Ἀχιλλεὺς </p>
<p>πάλλεν δεξιτερῇ φρονέων κακὸν Ἕκτορι δίῳ </p>
<p>εἰσορόων χρόα καλόν, ὅπῃ εἴξειε μάλιστα. </p>
<p>τοῦ δὲ καὶ ἄλλο τόσον μὲν ἔχε χρόα χάλκεα τεύχεα </p>
<p>καλά, τὰ Πατρόκλοιο βίην ἐνάριξε κατακτάς: </p>
<p>φαίνετο δ' ᾗ κληῗδες ἀπ' ὤμων αὐχέν' ἔχουσι </p>
<p>λαυκανίην, ἵνα τε ψυχῆς ὤκιστος ὄλεθρος: </p>
<p>τῇ ῥ' ἐπὶ οἷ μεμαῶτ' ἔλασ' ἔγχεϊ δῖος Ἀχιλλεύς, </p>
<p>ἀντικρὺ δ' ἁπαλοῖο δι' αὐχένος ἤλυθ' ἀκωκή:  </p>
<p>οὐδ' ἄρ' ἀπ' ἀσφάραγον μελίη τάμε χαλκοβάρεια, </p>
<p>ὄφρά τί μιν προτιείποι ἀμειβόμενος ἐπέεσσιν. </p>
<p>ἤριπε δ' ἐν κονίῃς: ὃ δ' ἐπεύξατο δῖος Ἀχιλλεύς: </p>
<p>Ἕκτορ ἀτάρ που ἔφης Πατροκλῆ' ἐξεναρίζων </p>
<p>σῶς ἔσσεσθ', ἐμὲ δ' οὐδὲν ὀπίζεο νόσφιν ἐόντα </p>
<p>νήπιε:  τοῖο δ' ἄνευθεν ἀοσσητὴρ μέγ' ἀμείνων </p>
<p>νηυσὶν ἔπι γλαφυρῇσιν ἐγὼ μετόπισθε λελείμμην, </p>
<p>ὅς τοι γούνατ' ἔλυσα:  σὲ μὲν κύνες ἠδ' οἰωνοὶ </p>
<p>ἑλκήσουσ' ἀϊκῶς, τὸν δὲ κτεριοῦσιν Ἀχαιοί. </p>
<p>τὸν δ' ὀλιγοδρανέων προσέφη κορυθαίολος Ἕκτωρ:  </p>
<p>λίσσομ' ὑπὲρ ψυχῆς καὶ γούνων σῶν τε τοκήων </p>
<p>μή με ἔα παρὰ νηυσὶ κύνας καταδάψαι Ἀχαιῶν, </p>
<p>ἀλλὰ σὺ μὲν χαλκόν τε ἅλις χρυσόν τε δέδεξο </p>
<p>δῶρα τά τοι δώσουσι πατὴρ καὶ πότνια μήτηρ, </p>
<p>σῶμα δὲ οἴκαδ' ἐμὸν δόμεναι πάλιν, ὄφρα πυρός με </p>
<p>Τρῶες καὶ Τρώων ἄλοχοι λελάχωσι θανόντα. </p>
<p>τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεὺς: </p>
<p>μή με κύον γούνων γουνάζεο μὴ δὲ τοκήων:  </p>
<p>αἲ γάρ πως αὐτόν με μένος καὶ θυμὸς ἀνήη </p>
<p>ὤμ' ἀποταμνόμενον κρέα ἔδμεναι, οἷα ἔοργας, </p>
<p>ὡς οὐκ ἔσθ' ὃς σῆς γε κύνας κεφαλῆς ἀπαλάλκοι, </p>
<p>οὐδ' εἴ κεν δεκάκις τε καὶ εἰκοσινήριτ' ἄποινα </p>
<p>στήσωσ' ἐνθάδ' ἄγοντες, ὑπόσχωνται δὲ καὶ ἄλλα, </p>
<p>οὐδ' εἴ κέν σ' αὐτὸν χρυσῷ ἐρύσασθαι ἀνώγοι </p>
<p>Δαρδανίδης Πρίαμος: οὐδ' ὧς σέ γε πότνια μήτηρ </p>
<p>ἐνθεμένη λεχέεσσι γοήσεται ὃν τέκεν αὐτή, </p>
<p>ἀλλὰ κύνες τε καὶ οἰωνοὶ κατὰ πάντα δάσονται. </p>
<p>τὸν δὲ καταθνῄσκων προσέφη κορυθαίολος Ἕκτωρ:  </p>
<p>ἦ σ' εὖ γιγνώσκων προτιόσσομαι, οὐδ' ἄρ' ἔμελλον </p>
<p>πείσειν:  ἦ γὰρ σοί γε σιδήρεος ἐν φρεσὶ θυμός. </p>
<p>φράζεο νῦν, μή τοί τι θεῶν μήνιμα γένωμαι </p>
<p>ἤματι τῷ ὅτε κέν σε Πάρις καὶ Φοῖβος Ἀπόλλων </p>
<p>ἐσθλὸν ἐόντ' ὀλέσωσιν ἐνὶ Σκαιῇσι πύλῃσιν. </p>
<p>ὣς ἄρα μιν εἰπόντα τέλος θανάτοιο κάλυψε, </p>
<p>ψυχὴ δ' ἐκ ῥεθέων πταμένη Ἄϊδος δὲ βεβήκει </p>
<p>ὃν πότμον γοόωσα λιποῦσ' ἀνδροτῆτα καὶ ἥβην. </p>
<p>τὸν καὶ τεθνηῶτα προσηύδα δῖος Ἀχιλλεύς: </p>
<p>τέθναθι:  κῆρα δ' ἐγὼ τότε δέξομαι ὁππότε κεν δὴ </p>
<p>Ζεὺς ἐθέλῃ τελέσαι ἠδ' ἀθάνατοι θεοὶ ἄλλοι. </p>
<p>ἦ ῥα, καὶ ἐκ νεκροῖο ἐρύσσατο χάλκεον ἔγχος, </p>
<p>καὶ τό γ' ἄνευθεν ἔθηχ', ὃ δ' ἀπ' ὤμων τεύχε' ἐσύλα </p>
<p>αἱματόεντ':  ἄλλοι δὲ περίδραμον υἷες Ἀχαιῶν, </p>
<p>οἳ καὶ θηήσαντο φυὴν καὶ εἶδος ἀγητὸν </p>
<p>Ἕκτορος: οὐδ' ἄρα οἵ τις ἀνουτητί γε παρέστη. </p>
<p>ὧδε δέ τις εἴπεσκεν ἰδὼν ἐς πλησίον ἄλλον:  </p>
<p>ὢ πόποι, ἦ μάλα δὴ μαλακώτερος ἀμφαφάασθαι </p>
<p>Ἕκτωρ ἢ ὅτε νῆας ἐνέπρησεν πυρὶ κηλέῳ. </p>
<p>ὣς ἄρα τις εἴπεσκε καὶ οὐτήσασκε παραστάς. </p>
<p>τὸν δ' ἐπεὶ ἐξενάριξε ποδάρκης δῖος Ἀχιλλεύς, </p>
<p>στὰς ἐν Ἀχαιοῖσιν ἔπεα πτερόεντ' ἀγόρευεν:  </p>
<p>ὦ φίλοι Ἀργείων ἡγήτορες ἠδὲ μέδοντες </p>
<p>ἐπεὶ δὴ τόνδ' ἄνδρα θεοὶ δαμάσασθαι ἔδωκαν, </p>
<p>ὃς κακὰ πόλλ' ἔρρεξεν ὅσ' οὐ σύμπαντες οἱ ἄλλοι, </p>
<p>εἰ δ' ἄγετ' ἀμφὶ πόλιν σὺν τεύχεσι πειρηθῶμεν, </p>
<p>ὄφρά κ' ἔτι γνῶμεν Τρώων νόον ὅν τιν' ἔχουσιν, </p>
<p>ἢ καταλείψουσιν πόλιν ἄκρην τοῦδε πεσόντος, </p>
<p>ἦε μένειν μεμάασι καὶ Ἕκτορος οὐκέτ' ἐόντος. </p>
<p>ἀλλὰ τί ἤ μοι ταῦτα φίλος διελέξατο θυμός; </p>
<p>κεῖται πὰρ νήεσσι νέκυς ἄκλαυτος ἄθαπτος </p>
<p>Πάτροκλος: τοῦ δ' οὐκ ἐπιλήσομαι, ὄφρ' ἂν ἔγωγε </p>
<p>ζωοῖσιν μετέω καί μοι φίλα γούνατ' ὀρώρῃ:  </p>
<p>εἰ δὲ θανόντων περ καταλήθοντ' εἰν Ἀΐδαο </p>
<p>αὐτὰρ ἐγὼ καὶ κεῖθι φίλου μεμνήσομ' ἑταίρου. </p>
<p>νῦν δ' ἄγ' ἀείδοντες παιήονα κοῦροι Ἀχαιῶν </p>
<p>νηυσὶν ἔπι γλαφυρῇσι νεώμεθα, τόνδε δ' ἄγωμεν. </p>
<p>ἠράμεθα μέγα κῦδος: ἐπέφνομεν Ἕκτορα δῖον, </p>
<p>ᾧ Τρῶες κατὰ ἄστυ θεῷ ὣς εὐχετόωντο. </p>
<p>ἦ ῥα, καὶ Ἕκτορα δῖον ἀεικέα μήδετο ἔργα. </p>
<p>ἀμφοτέρων μετόπισθε ποδῶν τέτρηνε τένοντε </p>
<p>ἐς σφυρὸν ἐκ πτέρνης, βοέους δ' ἐξῆπτεν ἱμάντας, </p>
<p>ἐκ δίφροιο δ' ἔδησε, κάρη δ' ἕλκεσθαι ἔασεν:  </p>
<p>ἐς δίφρον δ' ἀναβὰς ἀνά τε κλυτὰ τεύχε' ἀείρας </p>
<p>μάστιξέν ῥ' ἐλάαν, τὼ δ' οὐκ ἀέκοντε πετέσθην. </p>
<p>τοῦ δ' ἦν ἑλκομένοιο κονίσαλος, ἀμφὶ δὲ χαῖται </p>
<p>κυάνεαι πίτναντο, κάρη δ' ἅπαν ἐν κονίῃσι </p>
<p>κεῖτο πάρος χαρίεν:  τότε δὲ Ζεὺς δυσμενέεσσι </p>
<p>δῶκεν ἀεικίσσασθαι ἑῇ ἐν πατρίδι γαίῃ. </p>
<p>ὣς τοῦ μὲν κεκόνιτο κάρη ἅπαν:  ἣ δέ νυ μήτηρ </p>
<p>τίλλε κόμην, ἀπὸ δὲ λιπαρὴν ἔρριψε καλύπτρην </p>
<p>τηλόσε, κώκυσεν δὲ μάλα μέγα παῖδ' ἐσιδοῦσα:  </p>
<p>ᾤμωξεν δ' ἐλεεινὰ πατὴρ φίλος, ἀμφὶ δὲ λαοὶ </p>
<p>κωκυτῷ τ' εἴχοντο καὶ οἰμωγῇ κατὰ ἄστυ. </p>
<p>τῷ δὲ μάλιστ' ἄρ' ἔην ἐναλίγκιον ὡς εἰ ἅπασα </p>
<p>Ἴλιος ὀφρυόεσσα πυρὶ σμύχοιτο κατ' ἄκρης. </p>
<p>λαοὶ μέν ῥα γέροντα μόγις ἔχον ἀσχαλόωντα </p>
<p>ἐξελθεῖν μεμαῶτα πυλάων Δαρδανιάων. </p>
<p>πάντας δ' ἐλλιτάνευε κυλινδόμενος κατὰ κόπρον, </p>
<p>ἐξονομακλήδην ὀνομάζων ἄνδρα ἕκαστον:  </p>
<p>σχέσθε φίλοι, καί μ' οἶον ἐάσατε κηδόμενοί περ </p>
<p>ἐξελθόντα πόληος ἱκέσθ' ἐπὶ νῆας Ἀχαιῶν. </p>
<p>λίσσωμ' ἀνέρα τοῦτον ἀτάσθαλον ὀβριμοεργόν, </p>
<p>ἤν πως ἡλικίην αἰδέσσεται ἠδ' ἐλεήσῃ </p>
<p>γῆρας: καὶ δέ νυ τῷ γε πατὴρ τοιόσδε τέτυκται </p>
<p>Πηλεύς, ὅς μιν ἔτικτε καὶ ἔτρεφε πῆμα γενέσθαι </p>
<p>Τρωσί:  μάλιστα δ' ἐμοὶ περὶ πάντων ἄλγε' ἔθηκε. </p>
<p>τόσσους γάρ μοι παῖδας ἀπέκτανε τηλεθάοντας: </p>
<p>τῶν πάντων οὐ τόσσον ὀδύρομαι ἀχνύμενός περ </p>
<p>ὡς ἑνός, οὗ μ' ἄχος ὀξὺ κατοίσεται Ἄϊδος εἴσω, </p>
<p>Ἕκτορος: ὡς ὄφελεν θανέειν ἐν χερσὶν ἐμῇσι:  </p>
<p>τώ κε κορεσσάμεθα κλαίοντέ τε μυρομένω τε </p>
<p>μήτηρ θ', ἥ μιν ἔτικτε δυσάμμορος, ἠδ' ἐγὼ αὐτός. </p>
<p>ὣς ἔφατο κλαίων, ἐπὶ δὲ στενάχοντο πολῖται:  </p>
<p>Τρῳῇσιν δ' Ἑκάβη ἁδινοῦ ἐξῆρχε γόοιο:  </p>
<p>τέκνον ἐγὼ δειλή:  τί νυ βείομαι αἰνὰ παθοῦσα </p>
<p>σεῦ ἀποτεθνηῶτος; ὅ μοι νύκτάς τε καὶ ἦμαρ </p>
<p>εὐχωλὴ κατὰ ἄστυ πελέσκεο, πᾶσί τ' ὄνειαρ </p>
<p>Τρωσί τε καὶ Τρῳῇσι κατὰ πτόλιν, οἵ σε θεὸν ὣς </p>
<p>δειδέχατ':  ἦ γὰρ καί σφι μάλα μέγα κῦδος ἔησθα </p>
<p>ζωὸς ἐών:  νῦν αὖ θάνατος καὶ μοῖρα κιχάνει. </p>
<p>ὣς ἔφατο κλαίουσ', ἄλοχος δ' οὔ πώ τι πέπυστο </p>
<p>Ἕκτορος: οὐ γάρ οἵ τις ἐτήτυμος ἄγγελος ἐλθὼν </p>
<p>ἤγγειλ' ὅττί ῥά οἱ πόσις ἔκτοθι μίμνε πυλάων, </p>
<p>ἀλλ' ἥ γ' ἱστὸν ὕφαινε μυχῷ δόμου ὑψηλοῖο </p>
<p>δίπλακα πορφυρέην, ἐν δὲ θρόνα ποικίλ' ἔπασσε. </p>
<p>κέκλετο δ' ἀμφιπόλοισιν ἐϋπλοκάμοις κατὰ δῶμα </p>
<p>ἀμφὶ πυρὶ στῆσαι τρίποδα μέγαν, ὄφρα πέλοιτο </p>
<p>Ἕκτορι θερμὰ λοετρὰ μάχης ἐκ νοστήσαντι </p>
<p>νηπίη, οὐδ' ἐνόησεν ὅ μιν μάλα τῆλε λοετρῶν </p>
<p>χερσὶν Ἀχιλλῆος δάμασε γλαυκῶπις Ἀθήνη. </p>
<p>κωκυτοῦ δ' ἤκουσε καὶ οἰμωγῆς ἀπὸ πύργου:  </p>
<p>τῆς δ' ἐλελίχθη γυῖα, χαμαὶ δέ οἱ ἔκπεσε κερκίς: </p>
<p>ἣ δ' αὖτις δμῳῇσιν ἐϋπλοκάμοισι μετηύδα:  </p>
<p>δεῦτε δύω μοι ἕπεσθον, ἴδωμ' ὅτιν' ἔργα τέτυκται. </p>
<p>αἰδοίης ἑκυρῆς ὀπὸς ἔκλυον, ἐν δ' ἐμοὶ αὐτῇ </p>
<p>στήθεσι πάλλεται ἦτορ ἀνὰ στόμα, νέρθε δὲ γοῦνα </p>
<p>πήγνυται:  ἐγγὺς δή τι κακὸν Πριάμοιο τέκεσσιν. </p>
<p>αἲ γὰρ ἀπ' οὔατος εἴη ἐμεῦ ἔπος: ἀλλὰ μάλ' αἰνῶς </p>
<p>δείδω μὴ δή μοι θρασὺν Ἕκτορα δῖος Ἀχιλλεὺς </p>
<p>μοῦνον ἀποτμήξας πόλιος πεδίον δὲ δίηται, </p>
<p>καὶ δή μιν καταπαύσῃ ἀγηνορίης ἀλεγεινῆς </p>
<p>ἥ μιν ἔχεσκ', ἐπεὶ οὔ ποτ' ἐνὶ πληθυῖ μένεν ἀνδρῶν, </p>
<p>ἀλλὰ πολὺ προθέεσκε, τὸ ὃν μένος οὐδενὶ εἴκων. </p>
<p>ὣς φαμένη μεγάροιο διέσσυτο μαινάδι ἴση </p>
<p>παλλομένη κραδίην:  ἅμα δ' ἀμφίπολοι κίον αὐτῇ </p>
<p>αὐτὰρ ἐπεὶ πύργόν τε καὶ ἀνδρῶν ἷξεν ὅμιλον </p>
<p>ἔστη παπτήνασ' ἐπὶ τείχεϊ, τὸν δὲ νόησεν </p>
<p>ἑλκόμενον πρόσθεν πόλιος: ταχέες δέ μιν ἵπποι </p>
<p>ἕλκον ἀκηδέστως κοίλας ἐπὶ νῆας Ἀχαιῶν. </p>
<p>τὴν δὲ κατ' ὀφθαλμῶν ἐρεβεννὴ νὺξ ἐκάλυψεν, </p>
<p>ἤριπε δ' ἐξοπίσω, ἀπὸ δὲ ψυχὴν ἐκάπυσσε. </p>
<p>τῆλε δ' ἀπὸ κρατὸς βάλε δέσματα σιγαλόεντα, </p>
<p>ἄμπυκα κεκρύφαλόν τε ἰδὲ πλεκτὴν ἀναδέσμην </p>
<p>κρήδεμνόν θ', ὅ ῥά οἱ δῶκε χρυσῆ Ἀφροδίτη </p>
<p>ἤματι τῷ ὅτε μιν κορυθαίολος ἠγάγεθ' Ἕκτωρ </p>
<p>ἐκ δόμου Ἠετίωνος, ἐπεὶ πόρε μυρία ἕδνα. </p>
<p>ἀμφὶ δέ μιν γαλόῳ τε καὶ εἰνατέρες ἅλις ἔσταν, </p>
<p>αἵ ἑ μετὰ σφίσιν εἶχον ἀτυζομένην ἀπολέσθαι. </p>
<p>ἣ δ' ἐπεὶ οὖν ἔμπνυτο καὶ ἐς φρένα θυμὸς ἀγέρθη </p>
<p>ἀμβλήδην γοόωσα μετὰ Τρῳῇσιν ἔειπεν:  </p>
<p>Ἕκτορ ἐγὼ δύστηνος: ἰῇ ἄρα γεινόμεθ' αἴσῃ </p>
<p>ἀμφότεροι, σὺ μὲν ἐν Τροίῃ Πριάμου κατὰ δῶμα, </p>
<p>αὐτὰρ ἐγὼ Θήβῃσιν ὑπὸ Πλάκῳ ὑληέσσῃ </p>
<p>ἐν δόμῳ Ἠετίωνος, ὅ μ' ἔτρεφε τυτθὸν ἐοῦσαν </p>
<p>δύσμορος αἰνόμορον:  ὡς μὴ ὤφελλε τεκέσθαι. </p>
<p>νῦν δὲ σὺ μὲν Ἀΐδαο δόμους ὑπὸ κεύθεσι γαίης </p>
<p>ἔρχεαι, αὐτὰρ ἐμὲ στυγερῷ ἐνὶ πένθεϊ λείπεις </p>
<p>χήρην ἐν μεγάροισι:  πάϊς δ' ἔτι νήπιος αὔτως, </p>
<p>ὃν τέκομεν σύ τ' ἐγώ τε δυσάμμοροι:  οὔτε σὺ τούτῳ </p>
<p>ἔσσεαι Ἕκτορ ὄνειαρ ἐπεὶ θάνες, οὔτε σοὶ οὗτος. </p>
<p>ἤν περ γὰρ πόλεμόν γε φύγῃ πολύδακρυν Ἀχαιῶν, </p>
<p>αἰεί τοι τούτῳ γε πόνος καὶ κήδε' ὀπίσσω </p>
<p>ἔσσοντ':  ἄλλοι γάρ οἱ ἀπουρίσσουσιν ἀρούρας. </p>
<p>ἦμαρ δ' ὀρφανικὸν παναφήλικα παῖδα τίθησι:  </p>
<p>πάντα δ' ὑπεμνήμυκε, δεδάκρυνται δὲ παρειαί, </p>
<p>δευόμενος δέ τ' ἄνεισι πάϊς ἐς πατρὸς ἑταίρους, </p>
<p>ἄλλον μὲν χλαίνης ἐρύων, ἄλλον δὲ χιτῶνος: </p>
<p>τῶν δ' ἐλεησάντων κοτύλην τις τυτθὸν ἐπέσχε:  </p>
<p>χείλεα μέν τ' ἐδίην', ὑπερῴην δ' οὐκ ἐδίηνε. </p>
<p>τὸν δὲ καὶ ἀμφιθαλὴς ἐκ δαιτύος ἐστυφέλιξε </p>
<p>χερσὶν πεπλήγων καὶ ὀνειδείοισιν ἐνίσσων:  </p>
<p>ἔρρ' οὕτως: οὐ σός γε πατὴρ μεταδαίνυται ἡμῖν. </p>
<p>δακρυόεις δέ τ' ἄνεισι πάϊς ἐς μητέρα χήρην </p>
<p>Ἀστυάναξ, ὃς πρὶν μὲν ἑοῦ ἐπὶ γούνασι πατρὸς </p>
<p>μυελὸν οἶον ἔδεσκε καὶ οἰῶν πίονα δημόν:  </p>
<p>αὐτὰρ ὅθ' ὕπνος ἕλοι, παύσαιτό τε νηπιαχεύων, </p>
<p>εὕδεσκ' ἐν λέκτροισιν ἐν ἀγκαλίδεσσι τιθήνης </p>
<p>εὐνῇ ἔνι μαλακῇ θαλέων ἐμπλησάμενος κῆρ:  </p>
<p>νῦν δ' ἂν πολλὰ πάθῃσι φίλου ἀπὸ πατρὸς ἁμαρτὼν </p>
<p>Ἀστυάναξ, ὃν Τρῶες ἐπίκλησιν καλέουσιν:  </p>
<p>οἶος γάρ σφιν ἔρυσο πύλας καὶ τείχεα μακρά. </p>
<p>νῦν δὲ σὲ μὲν παρὰ νηυσὶ κορωνίσι νόσφι τοκήων </p>
<p>αἰόλαι εὐλαὶ ἔδονται, ἐπεί κε κύνες κορέσωνται </p>
<p>γυμνόν:  ἀτάρ τοι εἵματ' ἐνὶ μεγάροισι κέονται </p>
<p>λεπτά τε καὶ χαρίεντα τετυγμένα χερσὶ γυναικῶν. </p>
<p>ἀλλ' ἤτοι τάδε πάντα καταφλέξω πυρὶ κηλέῳ </p>
<p>οὐδὲν σοί γ' ὄφελος, ἐπεὶ οὐκ ἐγκείσεαι αὐτοῖς, </p>
<p>ἀλλὰ πρὸς Τρώων καὶ Τρωϊάδων κλέος εἶναι. </p>
<p>ὣς ἔφατο κλαίουσ', ἐπὶ δὲ στενάχοντο γυναῖκες. </p></div1>
<div1 lines="897" n="23">
<p>ὣς οἳ μὲν στενάχοντο κατὰ πτόλιν:  αὐτὰρ Ἀχαιοὶ </p>
<p>ἐπεὶ δὴ νῆάς τε καὶ Ἑλλήσποντον ἵκοντο, </p>
<p>οἳ μὲν ἄρ' ἐσκίδναντο ἑὴν ἐπὶ νῆα ἕκαστος, </p>
<p>Μυρμιδόνας δ' οὐκ εἴα ἀποσκίδνασθαι Ἀχιλλεύς, </p>
<p>ἀλλ' ὅ γε οἷς ἑτάροισι φιλοπτολέμοισι μετηύδα:  </p>
<p>Μυρμιδόνες ταχύπωλοι ἐμοὶ ἐρίηρες ἑταῖροι </p>
<p>μὴ δή πω ὑπ' ὄχεσφι λυώμεθα μώνυχας ἵππους, </p>
<p>ἀλλ' αὐτοῖς ἵπποισι καὶ ἅρμασιν ἆσσον ἰόντες </p>
<p>Πάτροκλον κλαίωμεν:  ὃ γὰρ γέρας ἐστὶ θανόντων. </p>
<p>αὐτὰρ ἐπεί κ' ὀλοοῖο τεταρπώμεσθα γόοιο, </p>
<p>ἵππους λυσάμενοι δορπήσομεν ἐνθάδε πάντες. </p>
<p>ὣς ἔφαθ', οἳ δ' ᾤμωξαν ἀολλέες, ἦρχε δ' Ἀχιλλεύς. </p>
<p>οἳ δὲ τρὶς περὶ νεκρὸν ἐΰτριχας ἤλασαν ἵππους </p>
<p>μυρόμενοι:  μετὰ δέ σφι Θέτις γόου ἵμερον ὦρσε. </p>
<p>δεύοντο ψάμαθοι, δεύοντο δὲ τεύχεα φωτῶν </p>
<p>δάκρυσι:  τοῖον γὰρ πόθεον μήστωρα φόβοιο. </p>
<p>τοῖσι δὲ Πηλεΐδης ἁδινοῦ ἐξῆρχε γόοιο </p>
<p>χεῖρας ἐπ' ἀνδροφόνους θέμενος στήθεσσιν ἑταίρου:  </p>
<p>χαῖρέ μοι ὦ Πάτροκλε καὶ εἰν Ἀΐδαο δόμοισι:  </p>
<p>πάντα γὰρ ἤδη τοι τελέω τὰ πάροιθεν ὑπέστην </p>
<p>Ἕκτορα δεῦρ' ἐρύσας δώσειν κυσὶν ὠμὰ δάσασθαι, </p>
<p>δώδεκα δὲ προπάροιθε πυρῆς ἀποδειροτομήσειν </p>
<p>Τρώων ἀγλαὰ τέκνα σέθεν κταμένοιο χολωθείς. </p>
<p>ἦ ῥα καὶ Ἕκτορα δῖον ἀεικέα μήδετο ἔργα </p>
<p>πρηνέα πὰρ λεχέεσσι Μενοιτιάδαο τανύσσας </p>
<p>ἐν κονίῃς: οἳ δ' ἔντε' ἀφωπλίζοντο ἕκαστος </p>
<p>χάλκεα μαρμαίροντα, λύον δ' ὑψηχέας ἵππους, </p>
<p>κὰδ δ' ἷζον παρὰ νηῒ ποδώκεος Αἰακίδαο </p>
<p>μυρίοι:  αὐτὰρ ὃ τοῖσι τάφον μενοεικέα δαίνυ. </p>
<p>πολλοὶ μὲν βόες ἀργοὶ ὀρέχθεον ἀμφὶ σιδήρῳ </p>
<p>σφαζόμενοι, πολλοὶ δ' ὄϊες καὶ μηκάδες αἶγες: </p>
<p>πολλοὶ δ' ἀργιόδοντες ὕες θαλέθοντες ἀλοιφῇ </p>
<p>εὑόμενοι τανύοντο διὰ φλογὸς Ἡφαίστοιο:  </p>
<p>πάντῃ δ' ἀμφὶ νέκυν κοτυλήρυτον ἔρρεεν αἷμα. </p>
<p>αὐτὰρ τόν γε ἄνακτα ποδώκεα Πηλεΐωνα </p>
<p>εἰς Ἀγαμέμνονα δῖον ἄγον βασιλῆες Ἀχαιῶν </p>
<p>σπουδῇ παρπεπιθόντες ἑταίρου χωόμενον κῆρ. </p>
<p>οἳ δ' ὅτε δὴ κλισίην Ἀγαμέμνονος ἷξον ἰόντες, </p>
<p>αὐτίκα κηρύκεσσι λιγυφθόγγοισι κέλευσαν </p>
<p>ἀμφὶ πυρὶ στῆσαι τρίποδα μέγαν, εἰ πεπίθοιεν </p>
<p>Πηλεΐδην λούσασθαι ἄπο βρότον αἱματόεντα. </p>
<p>αὐτὰρ ὅ γ' ἠρνεῖτο στερεῶς, ἐπὶ δ' ὅρκον ὄμοσσεν:  </p>
<p>οὐ μὰ Ζῆν', ὅς τίς τε θεῶν ὕπατος καὶ ἄριστος, </p>
<p>οὐ θέμις ἐστὶ λοετρὰ καρήατος ἆσσον ἱκέσθαι </p>
<p>πρίν γ' ἐνὶ Πάτροκλον θέμεναι πυρὶ σῆμά τε χεῦαι </p>
<p>κείρασθαί τε κόμην, ἐπεὶ οὔ μ' ἔτι δεύτερον ὧδε </p>
<p>ἵξετ' ἄχος κραδίην ὄφρα ζωοῖσι μετείω. </p>
<p>ἀλλ' ἤτοι νῦν μὲν στυγερῇ πειθώμεθα δαιτί:  </p>
<p>ἠῶθεν δ' ὄτρυνον ἄναξ ἀνδρῶν Ἀγάμεμνον </p>
<p>ὕλην τ' ἀξέμεναι παρά τε σχεῖν ὅσσ' ἐπιεικὲς </p>
<p>νεκρὸν ἔχοντα νέεσθαι ὑπὸ ζόφον ἠερόεντα, </p>
<p>ὄφρ' ἤτοι τοῦτον μὲν ἐπιφλέγῃ ἀκάματον πῦρ </p>
<p>θᾶσσον ἀπ' ὀφθαλμῶν, λαοὶ δ' ἐπὶ ἔργα τράπωνται. </p>
<p>ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο. </p>
<p>ἐσσυμένως δ' ἄρα δόρπον ἐφοπλίσσαντες ἕκαστοι </p>
<p>δαίνυντ', οὐδέ τι θυμὸς ἐδεύετο δαιτὸς ἐΐσης. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>οἳ μὲν κακκείοντες ἔβαν κλισίην δὲ ἕκαστος, </p>
<p>Πηλεΐδης δ' ἐπὶ θινὶ πολυφλοίσβοιο θαλάσσης </p>
<p>κεῖτο βαρὺ στενάχων πολέσιν μετὰ Μυρμιδόνεσσιν </p>
<p>ἐν καθαρῷ, ὅθι κύματ' ἐπ' ἠϊόνος κλύζεσκον:  </p>
<p>εὖτε τὸν ὕπνος ἔμαρπτε λύων μελεδήματα θυμοῦ </p>
<p>νήδυμος ἀμφιχυθείς: μάλα γὰρ κάμε φαίδιμα γυῖα </p>
<p>Ἕκτορ' ἐπαΐσσων προτὶ Ἴλιον ἠνεμόεσσαν:  </p>
<p>ἦλθε δ' ἐπὶ ψυχὴ Πατροκλῆος δειλοῖο </p>
<p>πάντ' αὐτῷ μέγεθός τε καὶ ὄμματα κάλ' ἐϊκυῖα </p>
<p>καὶ φωνήν, καὶ τοῖα περὶ χροῒ εἵματα ἕστο:  </p>
<p>στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν:  </p>
<p>εὕδεις, αὐτὰρ ἐμεῖο λελασμένος ἔπλευ Ἀχιλλεῦ. </p>
<p>οὐ μέν μευ ζώοντος ἀκήδεις, ἀλλὰ θανόντος: </p>
<p>θάπτέ με ὅττι τάχιστα πύλας Ἀΐδαο περήσω. </p>
<p>τῆλέ με εἴργουσι ψυχαὶ εἴδωλα καμόντων, </p>
<p>οὐδέ μέ πω μίσγεσθαι ὑπὲρ ποταμοῖο ἐῶσιν, </p>
<p>ἀλλ' αὔτως ἀλάλημαι ἀν' εὐρυπυλὲς Ἄϊδος δῶ. </p>
<p>καί μοι δὸς τὴν χεῖρ':  ὀλοφύρομαι, οὐ γὰρ ἔτ' αὖτις </p>
<p>νίσομαι ἐξ Ἀΐδαο, ἐπήν με πυρὸς λελάχητε. </p>
<p>οὐ μὲν γὰρ ζωοί γε φίλων ἀπάνευθεν ἑταίρων </p>
<p>βουλὰς ἑζόμενοι βουλεύσομεν, ἀλλ' ἐμὲ μὲν κὴρ </p>
<p>ἀμφέχανε στυγερή, ἥ περ λάχε γιγνόμενόν περ:  </p>
<p>καὶ δὲ σοὶ αὐτῷ μοῖρα, θεοῖς ἐπιείκελ' Ἀχιλλεῦ, </p>
<p>τείχει ὕπο Τρώων εὐηφενέων ἀπολέσθαι. </p>
<p>ἄλλο δέ τοι ἐρέω καὶ ἐφήσομαι αἴ κε πίθηαι:  </p>
<p>μὴ ἐμὰ σῶν ἀπάνευθε τιθήμεναι ὀστέ' Ἀχιλλεῦ, </p>
<p>ἀλλ' ὁμοῦ ὡς ἐτράφημεν ἐν ὑμετέροισι δόμοισιν, </p>
<p>εὖτέ με τυτθὸν ἐόντα Μενοίτιος ἐξ Ὀπόεντος </p>
<p>ἤγαγεν ὑμέτερόνδ' ἀνδροκτασίης ὕπο λυγρῆς, </p>
<p>ἤματι τῷ ὅτε παῖδα κατέκτανον Ἀμφιδάμαντος </p>
<p>νήπιος οὐκ ἐθέλων ἀμφ' ἀστραγάλοισι χολωθείς: </p>
<p>ἔνθά με δεξάμενος ἐν δώμασιν ἱππότα Πηλεὺς </p>
<p>ἔτραφέ τ' ἐνδυκέως καὶ σὸν θεράποντ' ὀνόμηνεν:  </p>
<p>ὣς δὲ καὶ ὀστέα νῶϊν ὁμὴ σορὸς ἀμφικαλύπτοι </p>
<p>χρύσεος ἀμφιφορεύς, τόν τοι πόρε πότνια μήτηρ. </p>
<p>τὸν δ' ἀπαμειβόμενος προσέφη πόδας ὠκὺς Ἀχιλλεύς: </p>
<p>τίπτέ μοι ἠθείη κεφαλὴ δεῦρ' εἰλήλουθας </p>
<p>καί μοι ταῦτα ἕκαστ' ἐπιτέλλεαι; αὐτὰρ ἐγώ τοι </p>
<p>πάντα μάλ' ἐκτελέω καὶ πείσομαι ὡς σὺ κελεύεις. </p>
<p>ἀλλά μοι ἆσσον στῆθι:  μίνυνθά περ ἀμφιβαλόντε </p>
<p>ἀλλήλους ὀλοοῖο τεταρπώμεσθα γόοιο. </p>
<p>ὣς ἄρα φωνήσας ὠρέξατο χερσὶ φίλῃσιν </p>
<p>οὐδ' ἔλαβε:  ψυχὴ δὲ κατὰ χθονὸς ἠΰτε καπνὸς </p>
<p>ᾤχετο τετριγυῖα:  ταφὼν δ' ἀνόρουσεν Ἀχιλλεὺς </p>
<p>χερσί τε συμπλατάγησεν, ἔπος δ' ὀλοφυδνὸν ἔειπεν:  </p>
<p>ὢ πόποι ἦ ῥά τίς ἐστι καὶ εἰν Ἀΐδαο δόμοισι </p>
<p>ψυχὴ καὶ εἴδωλον, ἀτὰρ φρένες οὐκ ἔνι πάμπαν:  </p>
<p>παννυχίη γάρ μοι Πατροκλῆος δειλοῖο </p>
<p>ψυχὴ ἐφεστήκει γοόωσά τε μυρομένη τε, </p>
<p>καί μοι ἕκαστ' ἐπέτελλεν, ἔϊκτο δὲ θέσκελον αὐτῷ. </p>
<p>ὣς φάτο, τοῖσι δὲ πᾶσιν ὑφ' ἵμερον ὦρσε γόοιο:  </p>
<p>μυρομένοισι δὲ τοῖσι φάνη ῥοδοδάκτυλος Ἠὼς </p>
<p>ἀμφὶ νέκυν ἐλεεινόν. ἀτὰρ κρείων Ἀγαμέμνων </p>
<p>οὐρῆάς τ' ὄτρυνε καὶ ἀνέρας ἀξέμεν ὕλην </p>
<p>πάντοθεν ἐκ κλισιῶν:  ἐπὶ δ' ἀνὴρ ἐσθλὸς ὀρώρει </p>
<p>Μηριόνης θεράπων ἀγαπήνορος Ἰδομενῆος. </p>
<p>οἳ δ' ἴσαν ὑλοτόμους πελέκεας ἐν χερσὶν ἔχοντες </p>
<p>σειράς τ' εὐπλέκτους: πρὸ δ' ἄρ' οὐρῆες κίον αὐτῶν. </p>
<p>πολλὰ δ' ἄναντα κάταντα πάραντά τε δόχμιά τ' ἦλθον:  </p>
<p>ἀλλ' ὅτε δὴ κνημοὺς προσέβαν πολυπίδακος Ἴδης, </p>
<p>αὐτίκ' ἄρα δρῦς ὑψικόμους ταναήκεϊ χαλκῷ </p>
<p>τάμνον ἐπειγόμενοι:  ταὶ δὲ μεγάλα κτυπέουσαι </p>
<p>πῖπτον:  τὰς μὲν ἔπειτα διαπλήσσοντες Ἀχαιοὶ </p>
<p>ἔκδεον ἡμιόνων:  ταὶ δὲ χθόνα ποσσὶ δατεῦντο </p>
<p>ἐλδόμεναι πεδίοιο διὰ ῥωπήϊα πυκνά. </p>
<p>πάντες δ' ὑλοτόμοι φιτροὺς φέρον:  ὡς γὰρ ἀνώγει </p>
<p>Μηριόνης θεράπων ἀγαπήνορος Ἰδομενῆος. </p>
<p>κὰδ δ' ἄρ' ἐπ' ἀκτῆς βάλλον ἐπισχερώ, ἔνθ' ἄρ' Ἀχιλλεὺς </p>
<p>φράσσατο Πατρόκλῳ μέγα ἠρίον ἠδὲ οἷ αὐτῷ. </p>
<p>αὐτὰρ ἐπεὶ πάντῃ παρακάββαλον ἄσπετον ὕλην </p>
<p>ἥατ' ἄρ' αὖθι μένοντες ἀολλέες. αὐτὰρ Ἀχιλλεὺς </p>
<p>αὐτίκα Μυρμιδόνεσσι φιλοπτολέμοισι κέλευσε </p>
<p>χαλκὸν ζώννυσθαι, ζεῦξαι δ' ὑπ' ὄχεσφιν ἕκαστον </p>
<p>ἵππους: οἳ δ' ὄρνυντο καὶ ἐν τεύχεσσιν ἔδυνον, </p>
<p>ἂν δ' ἔβαν ἐν δίφροισι παραιβάται ἡνίοχοί τε, </p>
<p>πρόσθε μὲν ἱππῆες, μετὰ δὲ νέφος εἵπετο πεζῶν </p>
<p>μυρίοι:  ἐν δὲ μέσοισι φέρον Πάτροκλον ἑταῖροι. </p>
<p>θριξὶ δὲ πάντα νέκυν καταείνυσαν, ἃς ἐπέβαλλον </p>
<p>κειρόμενοι:  ὄπιθεν δὲ κάρη ἔχε δῖος Ἀχιλλεὺς </p>
<p>ἀχνύμενος: ἕταρον γὰρ ἀμύμονα πέμπ' Ἄϊδος δέ. </p>
<p>οἳ δ' ὅτε χῶρον ἵκανον ὅθί σφισι πέφραδ' Ἀχιλλεὺς </p>
<p>κάτθεσαν, αἶψα δέ οἱ μενοεικέα νήεον ὕλην. </p>
<p>ἔνθ' αὖτ' ἄλλ' ἐνόησε ποδάρκης δῖος Ἀχιλλεύς: </p>
<p>στὰς ἀπάνευθε πυρῆς ξανθὴν ἀπεκείρατο χαίτην, </p>
<p>τήν ῥα Σπερχειῷ ποταμῷ τρέφε τηλεθόωσαν:  </p>
<p>ὀχθήσας δ' ἄρα εἶπεν ἰδὼν ἐπὶ οἴνοπα πόντον:  </p>
<p>Σπερχεί' ἄλλως σοί γε πατὴρ ἠρήσατο Πηλεὺς </p>
<p>κεῖσέ με νοστήσαντα φίλην ἐς πατρίδα γαῖαν </p>
<p>σοί τε κόμην κερέειν ῥέξειν θ' ἱερὴν ἑκατόμβην, </p>
<p>πεντήκοντα δ' ἔνορχα παρ' αὐτόθι μῆλ' ἱερεύσειν </p>
<p>ἐς πηγάς, ὅθι τοι τέμενος βωμός τε θυήεις. </p>
<p>ὣς ἠρᾶθ' ὃ γέρων, σὺ δέ οἱ νόον οὐκ ἐτέλεσσας. </p>
<p>νῦν δ' ἐπεὶ οὐ νέομαί γε φίλην ἐς πατρίδα γαῖαν </p>
<p>Πατρόκλῳ ἥρωϊ κόμην ὀπάσαιμι φέρεσθαι. </p>
<p>ὣς εἰπὼν ἐν χερσὶ κόμην ἑτάροιο φίλοιο </p>
<p>θῆκεν, τοῖσι δὲ πᾶσιν ὑφ' ἵμερον ὦρσε γόοιο. </p>
<p>καί νύ κ' ὀδυρομένοισιν ἔδυ φάος ἠελίοιο </p>
<p>εἰ μὴ Ἀχιλλεὺς αἶψ' Ἀγαμέμνονι εἶπε παραστάς: </p>
<p>Ἀτρεΐδη, σοὶ γάρ τε μάλιστά γε λαὸς Ἀχαιῶν </p>
<p>πείσονται μύθοισι, γόοιο μὲν ἔστι καὶ ἆσαι, </p>
<p>νῦν δ' ἀπὸ πυρκαϊῆς σκέδασον καὶ δεῖπνον ἄνωχθι </p>
<p>ὅπλεσθαι:  τάδε δ' ἀμφὶ πονησόμεθ' οἷσι μάλιστα </p>
<p>κήδεός ἐστι νέκυς: παρὰ δ' οἵ τ' ἀγοὶ ἄμμι μενόντων. </p>
<p>αὐτὰρ ἐπεὶ τό γ' ἄκουσεν ἄναξ ἀνδρῶν Ἀγαμέμνων, </p>
<p>αὐτίκα λαὸν μὲν σκέδασεν κατὰ νῆας ἐΐσας, </p>
<p>κηδεμόνες δὲ παρ' αὖθι μένον καὶ νήεον ὕλην, </p>
<p>ποίησαν δὲ πυρὴν ἑκατόμπεδον ἔνθα καὶ ἔνθα, </p>
<p>ἐν δὲ πυρῇ ὑπάτῃ νεκρὸν θέσαν ἀχνύμενοι κῆρ. </p>
<p>πολλὰ δὲ ἴφια μῆλα καὶ εἰλίποδας ἕλικας βοῦς </p>
<p>πρόσθε πυρῆς ἔδερόν τε καὶ ἄμφεπον:  ἐκ δ' ἄρα πάντων </p>
<p>δημὸν ἑλὼν ἐκάλυψε νέκυν μεγάθυμος Ἀχιλλεὺς </p>
<p>ἐς πόδας ἐκ κεφαλῆς, περὶ δὲ δρατὰ σώματα νήει. </p>
<p>ἐν δ' ἐτίθει μέλιτος καὶ ἀλείφατος ἀμφιφορῆας </p>
<p>πρὸς λέχεα κλίνων:  πίσυρας δ' ἐριαύχενας ἵππους </p>
<p>ἐσσυμένως ἐνέβαλλε πυρῇ μεγάλα στεναχίζων. </p>
<p>ἐννέα τῷ γε ἄνακτι τραπεζῆες κύνες ἦσαν, </p>
<p>καὶ μὲν τῶν ἐνέβαλλε πυρῇ δύο δειροτομήσας, </p>
<p>δώδεκα δὲ Τρώων μεγαθύμων υἱέας ἐσθλοὺς </p>
<p>χαλκῷ δηϊόων:  κακὰ δὲ φρεσὶ μήδετο ἔργα:  </p>
<p>ἐν δὲ πυρὸς μένος ἧκε σιδήρεον ὄφρα νέμοιτο. </p>
<p>ᾤμωξέν τ' ἄρ' ἔπειτα, φίλον δ' ὀνόμηνεν ἑταῖρον:  </p>
<p>χαῖρέ μοι ὦ Πάτροκλε καὶ εἰν Ἀΐδαο δόμοισι:  </p>
<p>πάντα γὰρ ἤδη τοι τελέω τὰ πάροιθεν ὑπέστην, </p>
<p>δώδεκα μὲν Τρώων μεγαθύμων υἱέας ἐσθλοὺς </p>
<p>τοὺς ἅμα σοὶ πάντας πῦρ ἐσθίει:  Ἕκτορα δ' οὔ τι </p>
<p>δώσω Πριαμίδην πυρὶ δαπτέμεν, ἀλλὰ κύνεσσιν. </p>
<p>ὣς φάτ' ἀπειλήσας: τὸν δ' οὐ κύνες ἀμφεπένοντο, </p>
<p>ἀλλὰ κύνας μὲν ἄλαλκε Διὸς θυγάτηρ Ἀφροδίτη </p>
<p>ἤματα καὶ νύκτας, ῥοδόεντι δὲ χρῖεν ἐλαίῳ </p>
<p>ἀμβροσίῳ, ἵνα μή μιν ἀποδρύφοι ἑλκυστάζων. </p>
<p>τῷ δ' ἐπὶ κυάνεον νέφος ἤγαγε Φοῖβος Ἀπόλλων </p>
<p>οὐρανόθεν πεδίον δέ, κάλυψε δὲ χῶρον ἅπαντα </p>
<p>ὅσσον ἐπεῖχε νέκυς, μὴ πρὶν μένος ἠελίοιο </p>
<p>σκήλει' ἀμφὶ περὶ χρόα ἴνεσιν ἠδὲ μέλεσσιν. </p>
<p>οὐδὲ πυρὴ Πατρόκλου ἐκαίετο τεθνηῶτος: </p>
<p>ἔνθ' αὖτ' ἀλλ' ἐνόησε ποδάρκης δῖος Ἀχιλλεύς: </p>
<p>στὰς ἀπάνευθε πυρῆς δοιοῖς ἠρᾶτ' ἀνέμοισι </p>
<p>Βορέῃ καὶ Ζεφύρῳ, καὶ ὑπίσχετο ἱερὰ καλά:  </p>
<p>πολλὰ δὲ καὶ σπένδων χρυσέῳ δέπαϊ λιτάνευεν </p>
<p>ἐλθέμεν, ὄφρα τάχιστα πυρὶ φλεγεθοίατο νεκροί, </p>
<p>ὕλη τε σεύαιτο καήμεναι. ὦκα δὲ Ἶρις </p>
<p>ἀράων ἀΐουσα μετάγγελος ἦλθ' ἀνέμοισιν. </p>
<p>οἳ μὲν ἄρα Ζεφύροιο δυσαέος ἀθρόοι ἔνδον </p>
<p>εἰλαπίνην δαίνυντο:  θέουσα δὲ Ἶρις ἐπέστη </p>
<p>βηλῷ ἔπι λιθέῳ:  τοὶ δ' ὡς ἴδον ὀφθαλμοῖσι </p>
<p>πάντες ἀνήϊξαν, κάλεόν τέ μιν εἰς ἓ ἕκαστος: </p>
<p>ἣ δ' αὖθ' ἕζεσθαι μὲν ἀνήνατο, εἶπε δὲ μῦθον:  </p>
<p>οὐχ ἕδος: εἶμι γὰρ αὖτις ἐπ' Ὠκεανοῖο ῥέεθρα </p>
<p>Αἰθιόπων ἐς γαῖαν, ὅθι ῥέζουσ' ἑκατόμβας </p>
<p>ἀθανάτοις, ἵνα δὴ καὶ ἐγὼ μεταδαίσομαι ἱρῶν. </p>
<p>ἀλλ' Ἀχιλεὺς Βορέην ἠδὲ Ζέφυρον κελαδεινὸν </p>
<p>ἐλθεῖν ἀρᾶται, καὶ ὑπίσχεται ἱερὰ καλά, </p>
<p>ὄφρα πυρὴν ὄρσητε καήμεναι, ᾗ ἔνι κεῖται </p>
<p>Πάτροκλος, τὸν πάντες ἀναστενάχουσιν Ἀχαιοί. </p>
<p>ἣ μὲν ἄρ' ὣς εἰποῦσ' ἀπεβήσετο, τοὶ δ' ὀρέοντο </p>
<p>ἠχῇ θεσπεσίῃ νέφεα κλονέοντε πάροιθεν. </p>
<p>αἶψα δὲ πόντον ἵκανον ἀήμεναι, ὦρτο δὲ κῦμα </p>
<p>πνοιῇ ὕπο λιγυρῇ:  Τροίην δ' ἐρίβωλον ἱκέσθην, </p>
<p>ἐν δὲ πυρῇ πεσέτην, μέγα δ' ἴαχε θεσπιδαὲς πῦρ. </p>
<p>παννύχιοι δ' ἄρα τοί γε πυρῆς ἄμυδις φλόγ' ἔβαλλον </p>
<p>φυσῶντες λιγέως: ὃ δὲ πάννυχος ὠκὺς Ἀχιλλεὺς </p>
<p>χρυσέου ἐκ κρητῆρος ἑλὼν δέπας ἀμφικύπελλον </p>
<p>οἶνον ἀφυσσόμενος χαμάδις χέε, δεῦε δὲ γαῖαν </p>
<p>ψυχὴν κικλήσκων Πατροκλῆος δειλοῖο. </p>
<p>ὡς δὲ πατὴρ οὗ παιδὸς ὀδύρεται ὀστέα καίων </p>
<p>νυμφίου, ὅς τε θανὼν δειλοὺς ἀκάχησε τοκῆας, </p>
<p>ὣς Ἀχιλεὺς ἑτάροιο ὀδύρετο ὀστέα καίων, </p>
<p>ἑρπύζων παρὰ πυρκαϊὴν ἁδινὰ στεναχίζων. </p>
<p>ἦμος δ' ἑωσφόρος εἶσι φόως ἐρέων ἐπὶ γαῖαν, </p>
<p>ὅν τε μέτα κροκόπεπλος ὑπεὶρ ἅλα κίδναται ἠώς, </p>
<p>τῆμος πυρκαϊὴ ἐμαραίνετο, παύσατο δὲ φλόξ. </p>
<p>οἳ δ' ἄνεμοι πάλιν αὖτις ἔβαν οἶκον δὲ νέεσθαι </p>
<p>Θρηΐκιον κατὰ πόντον:  ὃ δ' ἔστενεν οἴδματι θύων. </p>
<p>Πηλεΐδης δ' ἀπὸ πυρκαϊῆς ἑτέρωσε λιασθεὶς </p>
<p>κλίνθη κεκμηώς, ἐπὶ δὲ γλυκὺς ὕπνος ὄρουσεν:  </p>
<p>οἳ δ' ἀμφ' Ἀτρεΐωνα ἀολλέες ἠγερέθοντο:  </p>
<p>τῶν μιν ἐπερχομένων ὅμαδος καὶ δοῦπος ἔγειρεν, </p>
<p>ἕζετο δ' ὀρθωθεὶς καί σφεας πρὸς μῦθον ἔειπεν:  </p>
<p>Ἀτρεΐδη τε καὶ ἄλλοι ἀριστῆες Παναχαιῶν, </p>
<p>πρῶτον μὲν κατὰ πυρκαϊὴν σβέσατ' αἴθοπι οἴνῳ </p>
<p>πᾶσαν, ὁπόσσον ἐπέσχε πυρὸς μένος: αὐτὰρ ἔπειτα </p>
<p>ὀστέα Πατρόκλοιο Μενοιτιάδαο λέγωμεν </p>
<p>εὖ διαγιγνώσκοντες: ἀριφραδέα δὲ τέτυκται:  </p>
<p>ἐν μέσσῃ γὰρ ἔκειτο πυρῇ, τοὶ δ' ἄλλοι ἄνευθεν </p>
<p>ἐσχατιῇ καίοντ' ἐπιμὶξ ἵπποι τε καὶ ἄνδρες. </p>
<p>καὶ τὰ μὲν ἐν χρυσέῃ φιάλῃ καὶ δίπλακι δημῷ </p>
<p>θείομεν, εἰς ὅ κεν αὐτὸς ἐγὼν Ἄϊδι κεύθωμαι. </p>
<p>τύμβον δ' οὐ μάλα πολλὸν ἐγὼ πονέεσθαι ἄνωγα, </p>
<p>ἀλλ' ἐπιεικέα τοῖον:  ἔπειτα δὲ καὶ τὸν Ἀχαιοὶ </p>
<p>εὐρύν θ' ὑψηλόν τε τιθήμεναι, οἵ κεν ἐμεῖο </p>
<p>δεύτεροι ἐν νήεσσι πολυκλήϊσι λίπησθε. </p>
<p>ὣς ἔφαθ', οἳ δ' ἐπίθοντο ποδώκεϊ Πηλεΐωνι. </p>
<p>πρῶτον μὲν κατὰ πυρκαϊὴν σβέσαν αἴθοπι οἴνῳ </p>
<p>ὅσσον ἐπὶ φλὸξ ἦλθε, βαθεῖα δὲ κάππεσε τέφρη:  </p>
<p>κλαίοντες δ' ἑτάροιο ἐνηέος ὀστέα λευκὰ </p>
<p>ἄλλεγον ἐς χρυσέην φιάλην καὶ δίπλακα δημόν, </p>
<p>ἐν κλισίῃσι δὲ θέντες ἑανῷ λιτὶ κάλυψαν:  </p>
<p>τορνώσαντο δὲ σῆμα θεμείλιά τε προβάλοντο </p>
<p>ἀμφὶ πυρήν:  εἶθαρ δὲ χυτὴν ἐπὶ γαῖαν ἔχευαν, </p>
<p>χεύαντες δὲ τὸ σῆμα πάλιν κίον. αὐτὰρ Ἀχιλλεὺς </p>
<p>αὐτοῦ λαὸν ἔρυκε καὶ ἵζανεν εὐρὺν ἀγῶνα, </p>
<p>νηῶν δ' ἔκφερ' ἄεθλα λέβητάς τε τρίποδάς τε </p>
<p>ἵππους θ' ἡμιόνους τε βοῶν τ' ἴφθιμα κάρηνα, </p>
<p>ἠδὲ γυναῖκας ἐϋζώνους πολιόν τε σίδηρον. </p>
<p>ἱππεῦσιν μὲν πρῶτα ποδώκεσιν ἀγλά' ἄεθλα </p>
<p>θῆκε γυναῖκα ἄγεσθαι ἀμύμονα ἔργα ἰδυῖαν </p>
<p>καὶ τρίποδ' ὠτώεντα δυωκαιεικοσίμετρον </p>
<p>τῷ πρώτῳ:  ἀτὰρ αὖ τῷ δευτέρῳ ἵππον ἔθηκεν </p>
<p>ἑξέτε' ἀδμήτην βρέφος ἡμίονον κυέουσαν:  </p>
<p>αὐτὰρ τῷ τριτάτῳ ἄπυρον κατέθηκε λέβητα </p>
<p>καλὸν τέσσαρα μέτρα κεχανδότα λευκὸν ἔτ' αὔτως: </p>
<p>τῷ δὲ τετάρτῳ θῆκε δύω χρυσοῖο τάλαντα, </p>
<p>πέμπτῳ δ' ἀμφίθετον φιάλην ἀπύρωτον ἔθηκε. </p>
<p>στῆ δ' ὀρθὸς καὶ μῦθον ἐν Ἀργείοισιν ἔειπεν:  </p>
<p>Ἀτρεΐδη τε καὶ ἄλλοι ἐϋκνήμιδες Ἀχαιοὶ </p>
<p>ἱππῆας τάδ' ἄεθλα δεδεγμένα κεῖτ' ἐν ἀγῶνι. </p>
<p>εἰ μὲν νῦν ἐπὶ ἄλλῳ ἀεθλεύοιμεν Ἀχαιοὶ </p>
<p>ἦ τ' ἂν ἐγὼ τὰ πρῶτα λαβὼν κλισίην δὲ φεροίμην. </p>
<p>ἴστε γὰρ ὅσσον ἐμοὶ ἀρετῇ περιβάλλετον ἵπποι:  </p>
<p>ἀθάνατοί τε γάρ εἰσι, Ποσειδάων δὲ πόρ' αὐτοὺς </p>
<p>πατρὶ ἐμῷ Πηλῆϊ, ὃ δ' αὖτ' ἐμοὶ ἐγγυάλιξεν. </p>
<p>ἀλλ' ἤτοι μὲν ἐγὼ μενέω καὶ μώνυχες ἵπποι:  </p>
<p>τοίου γὰρ κλέος ἐσθλὸν ἀπώλεσαν ἡνιόχοιο </p>
<p>ἠπίου, ὅς σφωϊν μάλα πολλάκις ὑγρὸν ἔλαιον </p>
<p>χαιτάων κατέχευε λοέσσας ὕδατι λευκῷ. </p>
<p>τὸν τώ γ' ἑσταότες πενθείετον, οὔδεϊ δέ σφι </p>
<p>χαῖται ἐρηρέδαται, τὼ δ' ἕστατον ἀχνυμένω κῆρ. </p>
<p>ἄλλοι δὲ στέλλεσθε κατὰ στρατόν, ὅς τις Ἀχαιῶν </p>
<p>ἵπποισίν τε πέποιθε καὶ ἅρμασι κολλητοῖσιν. </p>
<p>ὣς φάτο Πηλεΐδης, ταχέες δ' ἱππῆες ἄγερθεν. </p>
<p>ὦρτο πολὺ πρῶτος μὲν ἄναξ ἀνδρῶν Εὔμηλος </p>
<p>Ἀδμήτου φίλος υἱός, ὃς ἱπποσύνῃ ἐκέκαστο:  </p>
<p>τῷ δ' ἐπὶ Τυδεΐδης ὦρτο κρατερὸς Διομήδης, </p>
<p>ἵππους δὲ Τρῳοὺς ὕπαγε ζυγόν, οὕς ποτ' ἀπηύρα </p>
<p>Αἰνείαν, ἀτὰρ αὐτὸν ὑπεξεσάωσεν Ἀπόλλων. </p>
<p>τῷ δ' ἄρ' ἐπ' Ἀτρεΐδης ὦρτο ξανθὸς Μενέλαος </p>
<p>διογενής, ὑπὸ δὲ ζυγὸν ἤγαγεν ὠκέας ἵππους </p>
<p>Αἴθην τὴν Ἀγαμεμνονέην τὸν ἑόν τε Πόδαργον:  </p>
<p>τὴν Ἀγαμέμνονι δῶκ' Ἀγχισιάδης Ἐχέπωλος </p>
<p>δῶρ', ἵνα μή οἱ ἕποιθ' ὑπὸ Ἴλιον ἠνεμόεσσαν, </p>
<p>ἀλλ' αὐτοῦ τέρποιτο μένων:  μέγα γάρ οἱ ἔδωκε </p>
<p>Ζεὺς ἄφενος, ναῖεν δ' ὅ γ' ἐν εὐρυχόρῳ Σικυῶνι:  </p>
<p>τὴν ὅ γ' ὑπὸ ζυγὸν ἦγε μέγα δρόμου ἰσχανόωσαν. </p>
<p>Ἀντίλοχος δὲ τέταρτος ἐΰτριχας ὁπλίσαθ' ἵππους, </p>
<p>Νέστορος ἀγλαὸς υἱὸς ὑπερθύμοιο ἄνακτος </p>
<p>τοῦ Νηληϊάδαο:  Πυλοιγενέες δέ οἱ ἵπποι </p>
<p>ὠκύποδες φέρον ἅρμα:  πατὴρ δέ οἱ ἄγχι παραστὰς </p>
<p>μυθεῖτ' εἰς ἀγαθὰ φρονέων νοέοντι καὶ αὐτῷ:  </p>
<p>Ἀντίλοχ' ἤτοι μέν σε νέον περ ἐόντ' ἐφίλησαν </p>
<p>Ζεύς τε Ποσειδάων τε, καὶ ἱπποσύνας ἐδίδαξαν </p>
<p>παντοίας: τὼ καί σε διδασκέμεν οὔ τι μάλα χρεώ:  </p>
<p>οἶσθα γὰρ εὖ περὶ τέρμαθ' ἑλισσέμεν:  ἀλλά τοι ἵπποι </p>
<p>βάρδιστοι θείειν:  τώ τ' οἴω λοίγι' ἔσεσθαι. </p>
<p>τῶν δ' ἵπποι μὲν ἔασιν ἀφάρτεροι, οὐδὲ μὲν αὐτοὶ </p>
<p>πλείονα ἴσασιν σέθεν αὐτοῦ μητίσασθαι. </p>
<p>ἀλλ' ἄγε δὴ σὺ φίλος μῆτιν ἐμβάλλεο θυμῷ </p>
<p>παντοίην, ἵνα μή σε παρεκπροφύγῃσιν ἄεθλα. </p>
<p>μήτι τοι δρυτόμος μέγ' ἀμείνων ἠὲ βίηφι:  </p>
<p>μήτι δ' αὖτε κυβερνήτης ἐνὶ οἴνοπι πόντῳ </p>
<p>νῆα θοὴν ἰθύνει ἐρεχθομένην ἀνέμοισι:  </p>
<p>μήτι δ' ἡνίοχος περιγίγνεται ἡνιόχοιο. </p>
<p>ἀλλ' ὃς μέν θ' ἵπποισι καὶ ἅρμασιν οἷσι πεποιθὼς </p>
<p>ἀφραδέως ἐπὶ πολλὸν ἑλίσσεται ἔνθα καὶ ἔνθα, </p>
<p>ἵπποι δὲ πλανόωνται ἀνὰ δρόμον, οὐδὲ κατίσχει:  </p>
<p>ὃς δέ κε κέρδεα εἰδῇ ἐλαύνων ἥσσονας ἵππους, </p>
<p>αἰεὶ τέρμ' ὁρόων στρέφει ἐγγύθεν, οὐδέ ἑ λήθει </p>
<p>ὅππως τὸ πρῶτον τανύσῃ βοέοισιν ἱμᾶσιν, </p>
<p>ἀλλ' ἔχει ἀσφαλέως καὶ τὸν προὔχοντα δοκεύει. </p>
<p>σῆμα δέ τοι ἐρέω μάλ' ἀριφραδές, οὐδέ σε λήσει. </p>
<p>ἕστηκε ξύλον αὖον ὅσον τ' ὄργυι' ὑπὲρ αἴης </p>
<p>ἢ δρυὸς ἢ πεύκης: τὸ μὲν οὐ καταπύθεται ὄμβρῳ, </p>
<p>λᾶε δὲ τοῦ ἑκάτερθεν ἐρηρέδαται δύο λευκὼ </p>
<p>ἐν ξυνοχῇσιν ὁδοῦ, λεῖος δ' ἱππόδρομος ἀμφὶς </p>
<p>ἤ τευ σῆμα βροτοῖο πάλαι κατατεθνηῶτος, </p>
<p>ἢ τό γε νύσσα τέτυκτο ἐπὶ προτέρων ἀνθρώπων, </p>
<p>καὶ νῦν τέρματ' ἔθηκε ποδάρκης δῖος Ἀχιλλεύς. </p>
<p>τῷ σὺ μάλ' ἐγχρίμψας ἐλάαν σχεδὸν ἅρμα καὶ ἵππους, </p>
<p>αὐτὸς δὲ κλινθῆναι ἐϋπλέκτῳ ἐνὶ δίφρῳ </p>
<p>ἦκ' ἐπ' ἀριστερὰ τοῖιν:  ἀτὰρ τὸν δεξιὸν ἵππον </p>
<p>κένσαι ὁμοκλήσας, εἶξαί τέ οἱ ἡνία χερσίν. </p>
<p>ἐν νύσσῃ δέ τοι ἵππος ἀριστερὸς ἐγχριμφθήτω, </p>
<p>ὡς ἄν τοι πλήμνη γε δοάσσεται ἄκρον ἱκέσθαι </p>
<p>κύκλου ποιητοῖο:  λίθου δ' ἀλέασθαι ἐπαυρεῖν, </p>
<p>μή πως ἵππους τε τρώσῃς κατά θ' ἅρματα ἄξῃς: </p>
<p>χάρμα δὲ τοῖς ἄλλοισιν, ἐλεγχείη δὲ σοὶ αὐτῷ </p>
<p>ἔσσεται:  ἀλλὰ φίλος φρονέων πεφυλαγμένος εἶναι. </p>
<p>εἰ γάρ κ' ἐν νύσσῃ γε παρεξελάσῃσθα διώκων, </p>
<p>οὐκ ἔσθ' ὅς κέ σ' ἕλῃσι μετάλμενος οὐδὲ παρέλθῃ, </p>
<p>οὐδ' εἴ κεν μετόπισθεν Ἀρίονα δῖον ἐλαύνοι </p>
<p>Ἀδρήστου ταχὺν ἵππον, ὃς ἐκ θεόφιν γένος ἦεν, </p>
<p>ἢ τοὺς Λαομέδοντος, οἳ ἐνθάδε γ' ἔτραφεν ἐσθλοί. </p>
<p>ὣς εἰπὼν Νέστωρ Νηλήϊος ἂψ ἐνὶ χώρῃ </p>
<p>ἕζετ', ἐπεὶ ᾧ παιδὶ ἑκάστου πείρατ' ἔειπε. </p>
<p>Μηριόνης δ' ἄρα πέμπτος ἐΰτριχας ὁπλίσαθ' ἵππους. </p>
<p>ἂν δ' ἔβαν ἐς δίφρους, ἐν δὲ κλήρους ἐβάλοντο:  </p>
<p>πάλλ' Ἀχιλεύς, ἐκ δὲ κλῆρος θόρε Νεστορίδαο </p>
<p>Ἀντιλόχου:  μετὰ τὸν δ' ἔλαχε κρείων Εὔμηλος: </p>
<p>τῷ δ' ἄρ' ἐπ' Ἀτρεΐδης δουρὶ κλειτὸς Μενέλαος, </p>
<p>τῷ δ' ἐπὶ Μηριόνης λάχ' ἐλαυνέμεν:  ὕστατος αὖτε </p>
<p>Τυδεΐδης ὄχ' ἄριστος ἐὼν λάχ' ἐλαυνέμεν ἵππους. </p>
<p>στὰν δὲ μεταστοιχί, σήμηνε δὲ τέρματ' Ἀχιλλεὺς </p>
<p>τηλόθεν ἐν λείῳ πεδίῳ:  παρὰ δὲ σκοπὸν εἷσεν </p>
<p>ἀντίθεον Φοίνικα ὀπάονα πατρὸς ἑοῖο, </p>
<p>ὡς μεμνέῳτο δρόμους καὶ ἀληθείην ἀποείποι. </p>
<p>οἳ δ' ἅμα πάντες ἐφ' ἵπποιιν μάστιγας ἄειραν, </p>
<p>πέπληγόν θ' ἱμᾶσιν, ὁμόκλησάν τ' ἐπέεσσιν </p>
<p>ἐσσυμένως: οἳ δ' ὦκα διέπρησσον πεδίοιο </p>
<p>νόσφι νεῶν ταχέως: ὑπὸ δὲ στέρνοισι κονίη </p>
<p>ἵστατ' ἀειρομένη ὥς τε νέφος ἠὲ θύελλα, </p>
<p>χαῖται δ' ἐρρώοντο μετὰ πνοιῇς ἀνέμοιο. </p>
<p>ἅρματα δ' ἄλλοτε μὲν χθονὶ πίλνατο πουλυβοτείρῃ, </p>
<p>ἄλλοτε δ' ἀΐξασκε μετήορα:  τοὶ δ' ἐλατῆρες </p>
<p>ἕστασαν ἐν δίφροισι, πάτασσε δὲ θυμὸς ἑκάστου </p>
<p>νίκης ἱεμένων:  κέκλοντο δὲ οἷσιν ἕκαστος </p>
<p>ἵπποις, οἳ δ' ἐπέτοντο κονίοντες πεδίοιο. </p>
<p>ἀλλ' ὅτε δὴ πύματον τέλεον δρόμον ὠκέες ἵπποι </p>
<p>ἂψ ἐφ' ἁλὸς πολιῆς, τότε δὴ ἀρετή γε ἑκάστου </p>
<p>φαίνετ', ἄφαρ δ' ἵπποισι τάθη δρόμος: ὦκα δ' ἔπειτα </p>
<p>αἳ Φηρητιάδαο ποδώκεες ἔκφερον ἵπποι. </p>
<p>τὰς δὲ μετ' ἐξέφερον Διομήδεος ἄρσενες ἵπποι </p>
<p>Τρώϊοι, οὐδέ τι πολλὸν ἄνευθ' ἔσαν, ἀλλὰ μάλ' ἐγγύς: </p>
<p>αἰεὶ γὰρ δίφρου ἐπιβησομένοισιν ἐΐκτην, </p>
<p>πνοιῇ δ' Εὐμήλοιο μετάφρενον εὐρέε τ' ὤμω </p>
<p>θέρμετ':  ἐπ' αὐτῷ γὰρ κεφαλὰς καταθέντε πετέσθην. </p>
<p>καί νύ κεν ἢ παρέλασσ' ἢ ἀμφήριστον ἔθηκεν, </p>
<p>εἰ μὴ Τυδέος υἷϊ κοτέσσατο Φοῖβος Ἀπόλλων, </p>
<p>ὅς ῥά οἱ ἐκ χειρῶν ἔβαλεν μάστιγα φαεινήν. </p>
<p>τοῖο δ' ἀπ' ὀφθαλμῶν χύτο δάκρυα χωομένοιο, </p>
<p>οὕνεκα τὰς μὲν ὅρα ἔτι καὶ πολὺ μᾶλλον ἰούσας, </p>
<p>οἳ δέ οἱ ἐβλάφθησαν ἄνευ κέντροιο θέοντες. </p>
<p>οὐδ' ἄρ' Ἀθηναίην ἐλεφηράμενος λάθ' Ἀπόλλων </p>
<p>Τυδεΐδην, μάλα δ' ὦκα μετέσσυτο ποιμένα λαῶν, </p>
<p>δῶκε δέ οἱ μάστιγα, μένος δ' ἵπποισιν ἐνῆκεν:  </p>
<p>ἣ δὲ μετ' Ἀδμήτου υἱὸν κοτέουσ' ἐβεβήκει, </p>
<p>ἵππειον δέ οἱ ἦξε θεὰ ζυγόν:  αἳ δέ οἱ ἵπποι </p>
<p>ἀμφὶς ὁδοῦ δραμέτην, ῥυμὸς δ' ἐπὶ γαῖαν ἐλύσθη. </p>
<p>αὐτὸς δ' ἐκ δίφροιο παρὰ τροχὸν ἐξεκυλίσθη, </p>
<p>ἀγκῶνάς τε περιδρύφθη στόμα τε ῥῖνάς τε, </p>
<p>θρυλίχθη δὲ μέτωπον ἐπ' ὀφρύσι:  τὼ δέ οἱ ὄσσε </p>
<p>δακρυόφι πλῆσθεν, θαλερὴ δέ οἱ ἔσχετο φωνή. </p>
<p>Τυδεΐδης δὲ παρατρέψας ἔχε μώνυχας ἵππους, </p>
<p>πολλὸν τῶν ἄλλων ἐξάλμενος: ἐν γὰρ Ἀθήνη </p>
<p>ἵπποις ἧκε μένος καὶ ἐπ' αὐτῷ κῦδος ἔθηκε. </p>
<p>τῷ δ' ἄρ' ἐπ' Ἀτρεΐδης εἶχε ξανθὸς Μενέλαος. </p>
<p>Ἀντίλοχος δ' ἵπποισιν ἐκέκλετο πατρὸς ἑοῖο:  </p>
<p>ἔμβητον καὶ σφῶϊ:  τιταίνετον ὅττι τάχιστα. </p>
<p>ἤτοι μὲν κείνοισιν ἐριζέμεν οὔ τι κελεύω </p>
<p>Τυδεΐδεω ἵπποισι δαΐφρονος, οἷσιν Ἀθήνη </p>
<p>νῦν ὤρεξε τάχος καὶ ἐπ' αὐτῷ κῦδος ἔθηκεν:  </p>
<p>ἵππους δ' Ἀτρεΐδαο κιχάνετε, μὴ δὲ λίπησθον, </p>
<p>καρπαλίμως, μὴ σφῶϊν ἐλεγχείην καταχεύῃ </p>
<p>Αἴθη θῆλυς ἐοῦσα:  τί ἢ λείπεσθε φέριστοι; </p>
<p>ὧδε γὰρ ἐξερέω, καὶ μὴν τετελεσμένον ἔσται:  </p>
<p>οὐ σφῶϊν κομιδὴ παρὰ Νέστορι ποιμένι λαῶν </p>
<p>ἔσσεται, αὐτίκα δ' ὔμμε κατακτενεῖ ὀξέϊ χαλκῷ, </p>
<p>αἴ κ' ἀποκηδήσαντε φερώμεθα χεῖρον ἄεθλον. </p>
<p>ἀλλ' ἐφομαρτεῖτον καὶ σπεύδετον ὅττι τάχιστα:  </p>
<p>ταῦτα δ' ἐγὼν αὐτὸς τεχνήσομαι ἠδὲ νοήσω </p>
<p>στεινωπῷ ἐν ὁδῷ παραδύμεναι, οὐδέ με λήσει. </p>
<p>ὣς ἔφαθ', οἳ δὲ ἄνακτος ὑποδείσαντες ὁμοκλὴν </p>
<p>μᾶλλον ἐπιδραμέτην ὀλίγον χρόνον:  αἶψα δ' ἔπειτα </p>
<p>στεῖνος ὁδοῦ κοίλης ἴδεν Ἀντίλοχος μενεχάρμης. </p>
<p>ῥωχμὸς ἔην γαίης, ᾗ χειμέριον ἀλὲν ὕδωρ </p>
<p>ἐξέρρηξεν ὁδοῖο, βάθυνε δὲ χῶρον ἅπαντα:  </p>
<p>τῇ ῥ' εἶχεν Μενέλαος ἁματροχιὰς ἀλεείνων. </p>
<p>Ἀντίλοχος δὲ παρατρέψας ἔχε μώνυχας ἵππους </p>
<p>ἐκτὸς ὁδοῦ, ὀλίγον δὲ παρακλίνας ἐδίωκεν. </p>
<p>Ἀτρεΐδης δ' ἔδεισε καὶ Ἀντιλόχῳ ἐγεγώνει:  </p>
<p>Ἀντίλοχ' ἀφραδέως ἱππάζεαι, ἀλλ' ἄνεχ' ἵππους: </p>
<p>στεινωπὸς γὰρ ὁδός, τάχα δ' εὐρυτέρη παρελάσσαι:  </p>
<p>μή πως ἀμφοτέρους δηλήσεαι ἅρματι κύρσας. </p>
<p>ὣς ἔφατ', Ἀντίλοχος δ' ἔτι καὶ πολὺ μᾶλλον ἔλαυνε </p>
<p>κέντρῳ ἐπισπέρχων ὡς οὐκ ἀΐοντι ἐοικώς. </p>
<p>ὅσσα δὲ δίσκου οὖρα κατωμαδίοιο πέλονται, </p>
<p>ὅν τ' αἰζηὸς ἀφῆκεν ἀνὴρ πειρώμενος ἥβης, </p>
<p>τόσσον ἐπιδραμέτην:  αἳ δ' ἠρώησαν ὀπίσσω </p>
<p>Ἀτρεΐδεω:  αὐτὸς γὰρ ἑκὼν μεθέηκεν ἐλαύνειν </p>
<p>μή πως συγκύρσειαν ὁδῷ ἔνι μώνυχες ἵπποι, </p>
<p>δίφρους τ' ἀνστρέψειαν ἐϋπλεκέας, κατὰ δ' αὐτοὶ </p>
<p>ἐν κονίῃσι πέσοιεν ἐπειγόμενοι περὶ νίκης. </p>
<p>τὸν καὶ νεικείων προσέφη ξανθὸς Μενέλαος: </p>
<p>Ἀντίλοχ' οὔ τις σεῖο βροτῶν ὀλοώτερος ἄλλος: </p>
<p>ἔρρ', ἐπεὶ οὔ σ' ἔτυμόν γε φάμεν πεπνῦσθαι Ἀχαιοί. </p>
<p>ἀλλ' οὐ μὰν οὐδ' ὧς ἄτερ ὅρκου οἴσῃ ἄεθλον. </p>
<p>ὣς εἰπὼν ἵπποισιν ἐκέκλετο φώνησέν τε:  </p>
<p>μή μοι ἐρύκεσθον μὴ δ' ἕστατον ἀχνυμένω κῆρ. </p>
<p>φθήσονται τούτοισι πόδες καὶ γοῦνα καμόντα </p>
<p>ἢ ὑμῖν:  ἄμφω γὰρ ἀτέμβονται νεότητος. </p>
<p>ὣς ἔφαθ', οἳ δὲ ἄνακτος ὑποδείσαντες ὁμοκλὴν </p>
<p>μᾶλλον ἐπιδραμέτην, τάχα δέ σφισιν ἄγχι γένοντο. </p>
<p>Ἀργεῖοι δ' ἐν ἀγῶνι καθήμενοι εἰσορόωντο </p>
<p>ἵππους: τοὶ δὲ πέτοντο κονίοντες πεδίοιο. </p>
<p>πρῶτος δ' Ἰδομενεὺς Κρητῶν ἀγὸς ἐφράσαθ' ἵππους: </p>
<p>ἧστο γὰρ ἐκτὸς ἀγῶνος ὑπέρτατος ἐν περιωπῇ:  </p>
<p>τοῖο δ' ἄνευθεν ἐόντος ὁμοκλητῆρος ἀκούσας </p>
<p>ἔγνω, φράσσατο δ' ἵππον ἀριπρεπέα προὔχοντα, </p>
<p>ὃς τὸ μὲν ἄλλο τόσον φοῖνιξ ἦν, ἐν δὲ μετώπῳ </p>
<p>λευκὸν σῆμα τέτυκτο περίτροχον ἠΰτε μήνη. </p>
<p>στῆ δ' ὀρθὸς καὶ μῦθον ἐν Ἀργείοισιν ἔειπεν:  </p>
<p>ὦ φίλοι Ἀργείων ἡγήτορες ἠδὲ μέδοντες </p>
<p>οἶος ἐγὼν ἵππους αὐγάζομαι ἦε καὶ ὑμεῖς; </p>
<p>ἄλλοι μοι δοκέουσι παροίτεροι ἔμμεναι ἵπποι, </p>
<p>ἄλλος δ' ἡνίοχος ἰνδάλλεται:  αἳ δέ που αὐτοῦ </p>
<p>ἔβλαβεν ἐν πεδίῳ, αἳ κεῖσέ γε φέρτεραι ἦσαν:  </p>
<p>ἤτοι γὰρ τὰς πρῶτα ἴδον περὶ τέρμα βαλούσας, </p>
<p>νῦν δ' οὔ πῃ δύναμαι ἰδέειν:  πάντῃ δέ μοι ὄσσε </p>
<p>Τρωϊκὸν ἂμ πεδίον παπταίνετον εἰσορόωντι:  </p>
<p>ἦε τὸν ἡνίοχον φύγον ἡνία, οὐδὲ δυνάσθη </p>
<p>εὖ σχεθέειν περὶ τέρμα καὶ οὐκ ἐτύχησεν ἑλίξας: </p>
<p>ἔνθά μιν ἐκπεσέειν ὀΐω σύν θ' ἅρματα ἆξαι, </p>
<p>αἳ δ' ἐξηρώησαν, ἐπεὶ μένος ἔλλαβε θυμόν. </p>
<p>ἀλλὰ ἴδεσθε καὶ ὔμμες ἀνασταδόν:  οὐ γὰρ ἔγωγε </p>
<p>εὖ διαγιγνώσκω:  δοκέει δέ μοι ἔμμεναι ἀνὴρ </p>
<p>Αἰτωλὸς γενεήν, μετὰ δ' Ἀργείοισιν ἀνάσσει </p>
<p>Τυδέος ἱπποδάμου υἱὸς κρατερὸς Διομήδης. </p>
<p>τὸν δ' αἰσχρῶς ἐνένιπεν Ὀϊλῆος ταχὺς Αἴας: </p>
<p>Ἰδομενεῦ τί πάρος λαβρεύεαι; αἳ δέ τ' ἄνευθεν </p>
<p>ἵπποι ἀερσίποδες πολέος πεδίοιο δίενται. </p>
<p>οὔτε νεώτατός ἐσσι μετ' Ἀργείοισι τοσοῦτον, </p>
<p>οὔτέ τοι ὀξύτατον κεφαλῆς ἐκδέρκεται ὄσσε:  </p>
<p>ἀλλ' αἰεὶ μύθοις λαβρεύεαι:  οὐδέ τί σε χρὴ </p>
<p>λαβραγόρην ἔμεναι:  πάρα γὰρ καὶ ἀμείνονες ἄλλοι. </p>
<p>ἵπποι δ' αὐταὶ ἔασι παροίτεραι, αἳ τὸ πάρος περ, </p>
<p>Εὐμήλου, ἐν δ' αὐτὸς ἔχων εὔληρα βέβηκε. </p>
<p>τὸν δὲ χολωσάμενος Κρητῶν ἀγὸς ἀντίον ηὔδα:  </p>
<p>Αἶαν νεῖκος ἄριστε κακοφραδὲς ἄλλά τε πάντα </p>
<p>δεύεαι Ἀργείων, ὅτι τοι νόος ἐστὶν ἀπηνής. </p>
<p>δεῦρό νυν ἢ τρίποδος περιδώμεθον ἠὲ λέβητος, </p>
<p>ἴστορα δ' Ἀτρεΐδην Ἀγαμέμνονα θείομεν ἄμφω, </p>
<p>ὁππότεραι πρόσθ' ἵπποι, ἵνα γνώῃς ἀποτίνων. </p>
<p>ὣς ἔφατ', ὄρνυτο δ' αὐτίκ' Ὀϊλῆος ταχὺς Αἴας </p>
<p>χωόμενος χαλεποῖσιν ἀμείψασθαι ἐπέεσσι:  </p>
<p>καί νύ κε δὴ προτέρω ἔτ' ἔρις γένετ' ἀμφοτέροισιν, </p>
<p>εἰ μὴ Ἀχιλλεὺς αὐτὸς ἀνίστατο καὶ φάτο μῦθον:  </p>
<p>μηκέτι νῦν χαλεποῖσιν ἀμείβεσθον ἐπέεσσιν </p>
<p>Αἶαν Ἰδομενεῦ τε κακοῖς, ἐπεὶ οὐδὲ ἔοικε. </p>
<p>καὶ δ' ἄλλῳ νεμεσᾶτον ὅτις τοιαῦτά γε ῥέζοι. </p>
<p>ἀλλ' ὑμεῖς ἐν ἀγῶνι καθήμενοι εἰσοράασθε </p>
<p>ἵππους: οἳ δὲ τάχ' αὐτοὶ ἐπειγόμενοι περὶ νίκης </p>
<p>ἐνθάδ' ἐλεύσονται:  τότε δὲ γνώσεσθε ἕκαστος </p>
<p>ἵππους Ἀργείων, οἳ δεύτεροι οἵ τε πάροιθεν. </p>
<p>ὣς φάτο, Τυδεΐδης δὲ μάλα σχεδὸν ἦλθε διώκων, </p>
<p>μάστι δ' αἰὲν ἔλαυνε κατωμαδόν:  οἳ δέ οἱ ἵπποι </p>
<p>ὑψόσ' ἀειρέσθην ῥίμφα πρήσσοντε κέλευθον. </p>
<p>αἰεὶ δ' ἡνίοχον κονίης ῥαθάμιγγες ἔβαλλον, </p>
<p>ἅρματα δὲ χρυσῷ πεπυκασμένα κασσιτέρῳ τε </p>
<p>ἵπποις ὠκυπόδεσσιν ἐπέτρεχον:  οὐδέ τι πολλὴ </p>
<p>γίγνετ' ἐπισσώτρων ἁρματροχιὴ κατόπισθεν </p>
<p>ἐν λεπτῇ κονίῃ:  τὼ δὲ σπεύδοντε πετέσθην. </p>
<p>στῆ δὲ μέσῳ ἐν ἀγῶνι, πολὺς δ' ἀνεκήκιεν ἱδρὼς </p>
<p>ἵππων ἔκ τε λόφων καὶ ἀπὸ στέρνοιο χαμᾶζε. </p>
<p>αὐτὸς δ' ἐκ δίφροιο χαμαὶ θόρε παμφανόωντος, </p>
<p>κλῖνε δ' ἄρα μάστιγα ποτὶ ζυγόν:  οὐδὲ μάτησεν </p>
<p>ἴφθιμος Σθένελος, ἀλλ' ἐσσυμένως λάβ' ἄεθλον, </p>
<p>δῶκε δ' ἄγειν ἑτάροισιν ὑπερθύμοισι γυναῖκα </p>
<p>καὶ τρίποδ' ὠτώεντα φέρειν:  ὃ δ' ἔλυεν ὑφ' ἵππους. </p>
<p>τῷ δ' ἄρ' ἐπ' Ἀντίλοχος Νηλήϊος ἤλασεν ἵππους </p>
<p>κέρδεσιν, οὔ τι τάχει γε, παραφθάμενος Μενέλαον:  </p>
<p>ἀλλὰ καὶ ὧς Μενέλαος ἔχ' ἐγγύθεν ὠκέας ἵππους. </p>
<p>ὅσσον δὲ τροχοῦ ἵππος ἀφίσταται, ὅς ῥα ἄνακτα </p>
<p>ἕλκῃσιν πεδίοιο τιταινόμενος σὺν ὄχεσφι:  </p>
<p>τοῦ μέν τε ψαύουσιν ἐπισσώτρου τρίχες ἄκραι </p>
<p>οὐραῖαι:  ὃ δέ τ' ἄγχι μάλα τρέχει, οὐδέ τι πολλὴ </p>
<p>χώρη μεσσηγὺς πολέος πεδίοιο θέοντος: </p>
<p>τόσσον δὴ Μενέλαος ἀμύμονος Ἀντιλόχοιο </p>
<p>λείπετ':  ἀτὰρ τὰ πρῶτα καὶ ἐς δίσκουρα λέλειπτο, </p>
<p>ἀλλά μιν αἶψα κίχανεν:  ὀφέλλετο γὰρ μένος ἠῢ </p>
<p>ἵππου τῆς Ἀγαμεμνονέης καλλίτριχος Αἴθης: </p>
<p>εἰ δέ κ' ἔτι προτέρω γένετο δρόμος ἀμφοτέροισι, </p>
<p>τώ κέν μιν παρέλασσ' οὐδ' ἀμφήριστον ἔθηκεν. </p>
<p>αὐτὰρ Μηριόνης θεράπων ἐῢς Ἰδομενῆος </p>
<p>λείπετ' ἀγακλῆος Μενελάου δουρὸς ἐρωήν:  </p>
<p>βάρδιστοι μὲν γάρ οἱ ἔσαν καλλίτριχες ἵπποι, </p>
<p>ἤκιστος δ' ἦν αὐτὸς ἐλαυνέμεν ἅρμ' ἐν ἀγῶνι. </p>
<p>υἱὸς δ' Ἀδμήτοιο πανύστατος ἤλυθεν ἄλλων </p>
<p>ἕλκων ἅρματα καλὰ ἐλαύνων πρόσσοθεν ἵππους. </p>
<p>τὸν δὲ ἰδὼν ᾤκτειρε ποδάρκης δῖος Ἀχιλλεύς, </p>
<p>στὰς δ' ἄρ' ἐν Ἀργείοις ἔπεα πτερόεντ' ἀγόρευε:  </p>
<p>λοῖσθος ἀνὴρ ὤριστος ἐλαύνει μώνυχας ἵππους: </p>
<p>ἀλλ' ἄγε δή οἱ δῶμεν ἀέθλιον ὡς ἐπιεικὲς </p>
<p>δεύτερ':  ἀτὰρ τὰ πρῶτα φερέσθω Τυδέος υἱός. </p>
<p>ὣς ἔφαθ', οἳ δ' ἄρα πάντες ἐπῄνεον ὡς ἐκέλευε. </p>
<p>καί νύ κέ οἱ πόρεν ἵππον, ἐπῄνησαν γὰρ Ἀχαιοί, </p>
<p>εἰ μὴ ἄρ' Ἀντίλοχος μεγαθύμου Νέστορος υἱὸς </p>
<p>Πηλεΐδην Ἀχιλῆα δίκῃ ἠμείψατ' ἀναστάς: </p>
<p>ὦ Ἀχιλεῦ μάλα τοι κεχολώσομαι αἴ κε τελέσσῃς </p>
<p>τοῦτο ἔπος: μέλλεις γὰρ ἀφαιρήσεσθαι ἄεθλον </p>
<p>τὰ φρονέων ὅτι οἱ βλάβεν ἅρματα καὶ ταχέ' ἵππω </p>
<p>αὐτός τ' ἐσθλὸς ἐών:  ἀλλ' ὤφελεν ἀθανάτοισιν </p>
<p>εὔχεσθαι:  τό κεν οὔ τι πανύστατος ἦλθε διώκων. </p>
<p>εἰ δέ μιν οἰκτίρεις καί τοι φίλος ἔπλετο θυμῷ </p>
<p>ἔστί τοι ἐν κλισίῃ χρυσὸς πολύς, ἔστι δὲ χαλκὸς </p>
<p>καὶ πρόβατ', εἰσὶ δέ τοι δμῳαὶ καὶ μώνυχες ἵπποι:  </p>
<p>τῶν οἱ ἔπειτ' ἀνελὼν δόμεναι καὶ μεῖζον ἄεθλον </p>
<p>ἠὲ καὶ αὐτίκα νῦν, ἵνα σ' αἰνήσωσιν Ἀχαιοί. </p>
<p>τὴν δ' ἐγὼ οὐ δώσω:  περὶ δ' αὐτῆς πειρηθήτω </p>
<p>ἀνδρῶν ὅς κ' ἐθέλῃσιν ἐμοὶ χείρεσσι μάχεσθαι. </p>
<p>ὣς φάτο, μείδησεν δὲ ποδάρκης δῖος Ἀχιλλεὺς </p>
<p>χαίρων Ἀντιλόχῳ, ὅτι οἱ φίλος ἦεν ἑταῖρος: </p>
<p>καί μιν ἀμειβόμενος ἔπεα πτερόεντα προσηύδα:  </p>
<p>Ἀντίλοχ', εἰ μὲν δή με κελεύεις οἴκοθεν ἄλλο </p>
<p>Εὐμήλῳ ἐπιδοῦναι, ἐγὼ δέ κε καὶ τὸ τελέσσω. </p>
<p>δώσω οἱ θώρηκα, τὸν Ἀστεροπαῖον ἀπηύρων </p>
<p>χάλκεον, ᾧ πέρι χεῦμα φαεινοῦ κασσιτέροιο </p>
<p>ἀμφιδεδίνηται:  πολέος δέ οἱ ἄξιος ἔσται. </p>
<p>ἦ ῥα, καὶ Αὐτομέδοντι φίλῳ ἐκέλευσεν ἑταίρῳ </p>
<p>οἰσέμεναι κλισίηθεν:  ὃ δ' ᾤχετο καί οἱ ἔνεικεν, </p>
<p>Εὐμήλῳ δ' ἐν χερσὶ τίθει:  ὃ δὲ δέξατο χαίρων. </p>
<p>τοῖσι δὲ καὶ Μενέλαος ἀνίστατο θυμὸν ἀχεύων </p>
<p>Ἀντιλόχῳ ἄμοτον κεχολωμένος: ἐν δ' ἄρα κῆρυξ </p>
<p>χειρὶ σκῆπτρον ἔθηκε, σιωπῆσαί τε κέλευσεν </p>
<p>Ἀργείους: ὃ δ' ἔπειτα μετηύδα ἰσόθεος φώς: </p>
<p>Ἀντίλοχε πρόσθεν πεπνυμένε ποῖον ἔρεξας. </p>
<p>ᾔσχυνας μὲν ἐμὴν ἀρετήν, βλάψας δέ μοι ἵππους </p>
<p>τοὺς σοὺς πρόσθε βαλών, οἵ τοι πολὺ χείρονες ἦσαν. </p>
<p>ἀλλ' ἄγετ' Ἀργείων ἡγήτορες ἠδὲ μέδοντες </p>
<p>ἐς μέσον ἀμφοτέροισι δικάσσατε, μὴ δ' ἐπ' ἀρωγῇ, </p>
<p>μή ποτέ τις εἴπῃσιν Ἀχαιῶν χαλκοχιτώνων:  </p>
<p>Ἀντίλοχον ψεύδεσσι βιησάμενος Μενέλαος </p>
<p>οἴχεται ἵππον ἄγων, ὅτι οἱ πολὺ χείρονες ἦσαν </p>
<p>ἵπποι, αὐτὸς δὲ κρείσσων ἀρετῇ τε βίῃ τε. </p>
<p>εἰ δ' ἄγ' ἐγὼν αὐτὸς δικάσω, καί μ' οὔ τινά φημι </p>
<p>ἄλλον ἐπιπλήξειν Δαναῶν:  ἰθεῖα γὰρ ἔσται. </p>
<p>Ἀντίλοχ' εἰ δ' ἄγε δεῦρο διοτρεφές, ἣ θέμις ἐστί, </p>
<p>στὰς ἵππων προπάροιθε καὶ ἅρματος, αὐτὰρ ἱμάσθλην </p>
<p>χερσὶν ἔχε ῥαδινήν, ᾗ περ τὸ πρόσθεν ἔλαυνες, </p>
<p>ἵππων ἁψάμενος γαιήοχον ἐννοσίγαιον </p>
<p>ὄμνυθι μὴ μὲν ἑκὼν τὸ ἐμὸν δόλῳ ἅρμα πεδῆσαι. </p>
<p>τὸν δ' αὖτ' Ἀντίλοχος πεπνυμένος ἀντίον ηὔδα:  </p>
<p>ἄνσχεο νῦν:  πολλὸν γὰρ ἔγωγε νεώτερός εἰμι </p>
<p>σεῖο ἄναξ Μενέλαε, σὺ δὲ πρότερος καὶ ἀρείων. </p>
<p>οἶσθ' οἷαι νέου ἀνδρὸς ὑπερβασίαι τελέθουσι:  </p>
<p>κραιπνότερος μὲν γάρ τε νόος, λεπτὴ δέ τε μῆτις. </p>
<p>τώ τοι ἐπιτλήτω κραδίη:  ἵππον δέ τοι αὐτὸς </p>
<p>δώσω, τὴν ἀρόμην. εἰ καί νύ κεν οἴκοθεν ἄλλο </p>
<p>μεῖζον ἐπαιτήσειας, ἄφαρ κέ τοι αὐτίκα δοῦναι </p>
<p>βουλοίμην ἢ σοί γε διοτρεφὲς ἤματα πάντα </p>
<p>ἐκ θυμοῦ πεσέειν καὶ δαίμοσιν εἶναι ἀλιτρός. </p>
<p>ἦ ῥα καὶ ἵππον ἄγων μεγαθύμου Νέστορος υἱὸς </p>
<p>ἐν χείρεσσι τίθει Μενελάου:  τοῖο δὲ θυμὸς </p>
<p>ἰάνθη ὡς εἴ τε περὶ σταχύεσσιν ἐέρση </p>
<p>ληΐου ἀλδήσκοντος, ὅτε φρίσσουσιν ἄρουραι:  </p>
<p>ὣς ἄρα σοὶ Μενέλαε μετὰ φρεσὶ θυμὸς ἰάνθη. </p>
<p>καί μιν φωνήσας ἔπεα πτερόεντα προσηύδα:  </p>
<p>Ἀντίλοχε νῦν μέν τοι ἐγὼν ὑποείξομαι αὐτὸς </p>
<p>χωόμενος, ἐπεὶ οὔ τι παρήορος οὐδ' ἀεσίφρων </p>
<p>ἦσθα πάρος: νῦν αὖτε νόον νίκησε νεοίη. </p>
<p>δεύτερον αὖτ' ἀλέασθαι ἀμείνονας ἠπεροπεύειν. </p>
<p>οὐ γάρ κέν με τάχ' ἄλλος ἀνὴρ παρέπεισεν Ἀχαιῶν. </p>
<p>ἀλλὰ σὺ γὰρ δὴ πολλὰ πάθες καὶ πολλὰ μόγησας </p>
<p>σός τε πατὴρ ἀγαθὸς καὶ ἀδελφεὸς εἵνεκ' ἐμεῖο:  </p>
<p>τώ τοι λισσομένῳ ἐπιπείσομαι, ἠδὲ καὶ ἵππον </p>
<p>δώσω ἐμήν περ ἐοῦσαν, ἵνα γνώωσι καὶ οἵδε </p>
<p>ὡς ἐμὸς οὔ ποτε θυμὸς ὑπερφίαλος καὶ ἀπηνής. </p>
<p>ἦ ῥα, καὶ Ἀντιλόχοιο Νοήμονι δῶκεν ἑταίρῳ </p>
<p>ἵππον ἄγειν:  ὃ δ' ἔπειτα λέβηθ' ἕλε παμφανόωντα. </p>
<p>Μηριόνης δ' ἀνάειρε δύω χρυσοῖο τάλαντα </p>
<p>τέτρατος, ὡς ἔλασεν. πέμπτον δ' ὑπελείπετ' ἄεθλον, </p>
<p>ἀμφίθετος φιάλη:  τὴν Νέστορι δῶκεν Ἀχιλλεὺς </p>
<p>Ἀργείων ἀν' ἀγῶνα φέρων, καὶ ἔειπε παραστάς: </p>
<p>τῆ νῦν, καὶ σοὶ τοῦτο γέρον κειμήλιον ἔστω </p>
<p>Πατρόκλοιο τάφου μνῆμ' ἔμμεναι:  οὐ γὰρ ἔτ' αὐτὸν </p>
<p>ὄψῃ ἐν Ἀργείοισι:  δίδωμι δέ τοι τόδ' ἄεθλον </p>
<p>αὔτως: οὐ γὰρ πύξ γε μαχήσεαι, οὐδὲ παλαίσεις, </p>
<p>οὐδ' ἔτ' ἀκοντιστὺν ἐσδύσεαι, οὐδὲ πόδεσσι </p>
<p>θεύσεαι:  ἤδη γὰρ χαλεπὸν κατὰ γῆρας ἐπείγει. </p>
<p>ὣς εἰπὼν ἐν χερσὶ τίθει:  ὃ δ' ἐδέξατο χαίρων, </p>
<p>καί μιν φωνήσας ἔπεα πτερόεντα προσηύδα:  </p>
<p>ναὶ δὴ ταῦτά γε πάντα τέκος κατὰ μοῖραν ἔειπες: </p>
<p>οὐ γὰρ ἔτ' ἔμπεδα γυῖα φίλος πόδες, οὐδέ τι χεῖρες </p>
<p>ὤμων ἀμφοτέρωθεν ἐπαΐσσονται ἐλαφραί. </p>
<p>εἴθ' ὣς ἡβώοιμι βίη τέ μοι ἔμπεδος εἴη </p>
<p>ὡς ὁπότε κρείοντ' Ἀμαρυγκέα θάπτον Ἐπειοὶ </p>
<p>Βουπρασίῳ, παῖδες δ' ἔθεσαν βασιλῆος ἄεθλα:  </p>
<p>ἔνθ' οὔ τίς μοι ὁμοῖος ἀνὴρ γένετ', οὔτ' ἄρ' Ἐπειῶν </p>
<p>οὔτ' αὐτῶν Πυλίων οὔτ' Αἰτωλῶν μεγαθύμων. </p>
<p>πὺξ μὲν ἐνίκησα Κλυτομήδεα Ἤνοπος υἱόν, </p>
<p>Ἀγκαῖον δὲ πάλῃ Πλευρώνιον, ὅς μοι ἀνέστη:  </p>
<p>Ἴφικλον δὲ πόδεσσι παρέδραμον ἐσθλὸν ἐόντα, </p>
<p>δουρὶ δ' ὑπειρέβαλον Φυλῆά τε καὶ Πολύδωρον. </p>
<p>οἴοισίν μ' ἵπποισι παρήλασαν Ἀκτορίωνε </p>
<p>πλήθει πρόσθε βαλόντες ἀγασσάμενοι περὶ νίκης, </p>
<p>οὕνεκα δὴ τὰ μέγιστα παρ' αὐτόθι λείπετ' ἄεθλα. </p>
<p>οἳ δ' ἄρ' ἔσαν δίδυμοι:  ὃ μὲν ἔμπεδον ἡνιόχευεν, </p>
<p>ἔμπεδον ἡνιόχευ', ὃ δ' ἄρα μάστιγι κέλευεν. </p>
<p>ὥς ποτ' ἔον:  νῦν αὖτε νεώτεροι ἀντιοώντων </p>
<p>ἔργων τοιούτων:  ἐμὲ δὲ χρὴ γήραϊ λυγρῷ </p>
<p>πείθεσθαι, τότε δ' αὖτε μετέπρεπον ἡρώεσσιν. </p>
<p>ἀλλ' ἴθι καὶ σὸν ἑταῖρον ἀέθλοισι κτερέϊζε. </p>
<p>τοῦτο δ' ἐγὼ πρόφρων δέχομαι, χαίρει δέ μοι ἦτορ, </p>
<p>ὥς μευ ἀεὶ μέμνησαι ἐνηέος, οὐδέ σε λήθω, </p>
<p>τιμῆς ἧς τέ μ' ἔοικε τετιμῆσθαι μετ' Ἀχαιοῖς. </p>
<p>σοὶ δὲ θεοὶ τῶνδ' ἀντὶ χάριν μενοεικέα δοῖεν. </p>
<p>ὣς φάτο, Πηλεΐδης δὲ πολὺν καθ' ὅμιλον Ἀχαιῶν </p>
<p>ᾤχετ', ἐπεὶ πάντ' αἶνον ἐπέκλυε Νηλεΐδαο. </p>
<p>αὐτὰρ ὃ πυγμαχίης ἀλεγεινῆς θῆκεν ἄεθλα:  </p>
<p>ἡμίονον ταλαεργὸν ἄγων κατέδησ' ἐν ἀγῶνι </p>
<p>ἑξέτε' ἀδμήτην, ἥ τ' ἀλγίστη δαμάσασθαι:  </p>
<p>τῷ δ' ἄρα νικηθέντι τίθει δέπας ἀμφικύπελλον. </p>
<p>στῆ δ' ὀρθὸς καὶ μῦθον ἐν Ἀργείοισιν ἔειπεν:  </p>
<p>Ἀτρεΐδη τε καὶ ἄλλοι ἐϋκνήμιδες Ἀχαιοὶ </p>
<p>ἄνδρε δύω περὶ τῶνδε κελεύομεν, ὥ περ ἀρίστω, </p>
<p>πὺξ μάλ' ἀνασχομένω πεπληγέμεν:  ᾧ δέ κ' Ἀπόλλων </p>
<p>δώῃ καμμονίην, γνώωσι δὲ πάντες Ἀχαιοί, </p>
<p>ἡμίονον ταλαεργὸν ἄγων κλισίην δὲ νεέσθω:  </p>
<p>αὐτὰρ ὃ νικηθεὶς δέπας οἴσεται ἀμφικύπελλον. </p>
<p>ὣς ἔφατ', ὄρνυτο δ' αὐτίκ' ἀνὴρ ἠΰς τε μέγας τε </p>
<p>εἰδὼς πυγμαχίης υἱὸς Πανοπῆος Ἐπειός, </p>
<p>ἅψατο δ' ἡμιόνου ταλαεργοῦ φώνησέν τε:  </p>
<p>ἆσσον ἴτω ὅς τις δέπας οἴσεται ἀμφικύπελλον:  </p>
<p>ἡμίονον δ' οὔ φημί τιν' ἀξέμεν ἄλλον Ἀχαιῶν </p>
<p>πυγμῇ νικήσαντ', ἐπεὶ εὔχομαι εἶναι ἄριστος. </p>
<p>ἦ οὐχ ἅλις ὅττι μάχης ἐπιδεύομαι; οὐδ' ἄρα πως ἦν </p>
<p>ἐν πάντεσσ' ἔργοισι δαήμονα φῶτα γενέσθαι. </p>
<p>ὧδε γὰρ ἐξερέω, τὸ δὲ καὶ τετελεσμένον ἔσται:  </p>
<p>ἀντικρὺ χρόα τε ῥήξω σύν τ' ὀστέ' ἀράξω. </p>
<p>κηδεμόνες δέ οἱ ἐνθάδ' ἀολλέες αὖθι μενόντων, </p>
<p>οἵ κέ μιν ἐξοίσουσιν ἐμῇς ὑπὸ χερσὶ δαμέντα. </p>
<p>ὣς ἔφαθ', οἳ δ' ἄρα πάντες ἀκὴν ἐγένοντο σιωπῇ. </p>
<p>Εὐρύαλος δέ οἱ οἶος ἀνίστατο ἰσόθεος φὼς </p>
<p>Μηκιστῆος υἱὸς Ταλαϊονίδαο ἄνακτος, </p>
<p>ὅς ποτε Θήβας δ' ἦλθε δεδουπότος Οἰδιπόδαο </p>
<p>ἐς τάφον:  ἔνθα δὲ πάντας ἐνίκα Καδμείωνας. </p>
<p>τὸν μὲν Τυδεΐδης δουρὶ κλυτὸς ἀμφεπονεῖτο </p>
<p>θαρσύνων ἔπεσιν, μέγα δ' αὐτῷ βούλετο νίκην. </p>
<p>ζῶμα δέ οἱ πρῶτον παρακάββαλεν, αὐτὰρ ἔπειτα </p>
<p>δῶκεν ἱμάντας ἐϋτμήτους βοὸς ἀγραύλοιο. </p>
<p>τὼ δὲ ζωσαμένω βήτην ἐς μέσσον ἀγῶνα, </p>
<p>ἄντα δ' ἀνασχομένω χερσὶ στιβαρῇσιν ἅμ' ἄμφω </p>
<p>σύν ῥ' ἔπεσον, σὺν δέ σφι βαρεῖαι χεῖρες ἔμιχθεν. </p>
<p>δεινὸς δὲ χρόμαδος γενύων γένετ', ἔρρεε δ' ἱδρὼς </p>
<p>πάντοθεν ἐκ μελέων:  ἐπὶ δ' ὄρνυτο δῖος Ἐπειός, </p>
<p>κόψε δὲ παπτήναντα παρήϊον:  οὐδ' ἄρ' ἔτι δὴν </p>
<p>ἑστήκειν:  αὐτοῦ γὰρ ὑπήριπε φαίδιμα γυῖα. </p>
<p>ὡς δ' ὅθ' ὑπὸ φρικὸς Βορέω ἀναπάλλεται ἰχθὺς </p>
<p>θίν' ἐν φυκιόεντι, μέλαν δέ ἑ κῦμα κάλυψεν, </p>
<p>ὣς πληγεὶς ἀνέπαλτ':  αὐτὰρ μεγάθυμος Ἐπειὸς </p>
<p>χερσὶ λαβὼν ὤρθωσε:  φίλοι δ' ἀμφέσταν ἑταῖροι, </p>
<p>οἵ μιν ἄγον δι' ἀγῶνος ἐφελκομένοισι πόδεσσιν </p>
<p>αἷμα παχὺ πτύοντα κάρη βάλλονθ' ἑτέρωσε:  </p>
<p>κὰδ δ' ἀλλοφρονέοντα μετὰ σφίσιν εἷσαν ἄγοντες, </p>
<p>αὐτοὶ δ' οἰχόμενοι κόμισαν δέπας ἀμφικύπελλον. </p>
<p>Πηλεΐδης δ' αἶψ' ἄλλα κατὰ τρίτα θῆκεν ἄεθλα </p>
<p>δεικνύμενος Δαναοῖσι παλαισμοσύνης ἀλεγεινῆς, </p>
<p>τῷ μὲν νικήσαντι μέγαν τρίποδ' ἐμπυριβήτην, </p>
<p>τὸν δὲ δυωδεκάβοιον ἐνὶ σφίσι τῖον Ἀχαιοί:  </p>
<p>ἀνδρὶ δὲ νικηθέντι γυναῖκ' ἐς μέσσον ἔθηκε, </p>
<p>πολλὰ δ' ἐπίστατο ἔργα, τίον δέ ἑ τεσσαράβοιον. </p>
<p>στῆ δ' ὀρθὸς καὶ μῦθον ἐν Ἀργείοισιν ἔειπεν:  </p>
<p>ὄρνυσθ' οἳ καὶ τούτου ἀέθλου πειρήσεσθον. </p>
<p>ὣς ἔφατ', ὦρτο δ' ἔπειτα μέγας Τελαμώνιος Αἴας, </p>
<p>ἂν δ' Ὀδυσεὺς πολύμητις ἀνίστατο κέρδεα εἰδώς. </p>
<p>ζωσαμένω δ' ἄρα τώ γε βάτην ἐς μέσσον ἀγῶνα, </p>
<p>ἀγκὰς δ' ἀλλήλων λαβέτην χερσὶ στιβαρῇσιν </p>
<p>ὡς ὅτ' ἀμείβοντες, τούς τε κλυτὸς ἤραρε τέκτων </p>
<p>δώματος ὑψηλοῖο βίας ἀνέμων ἀλεείνων. </p>
<p>τετρίγει δ' ἄρα νῶτα θρασειάων ἀπὸ χειρῶν </p>
<p>ἑλκόμενα στερεῶς: κατὰ δὲ νότιος ῥέεν ἱδρώς, </p>
<p>πυκναὶ δὲ σμώδιγγες ἀνὰ πλευράς τε καὶ ὤμους </p>
<p>αἵματι φοινικόεσσαι ἀνέδραμον:  οἳ δὲ μάλ' αἰεὶ </p>
<p>νίκης ἱέσθην τρίποδος πέρι ποιητοῖο:  </p>
<p>οὔτ' Ὀδυσεὺς δύνατο σφῆλαι οὔδει τε πελάσσαι, </p>
<p>οὔτ' Αἴας δύνατο, κρατερὴ δ' ἔχεν ἲς Ὀδυσῆος. </p>
<p>ἀλλ' ὅτε δή ῥ' ἀνίαζον ἐϋκνήμιδας Ἀχαιούς, </p>
<p>δὴ τότε μιν προσέειπε μέγας Τελαμώνιος Αἴας: </p>
<p>διογενὲς Λαερτιάδη πολυμήχαν' Ὀδυσσεῦ </p>
<p>ἤ μ' ἀνάειρ', ἢ ἐγὼ σέ:  τὰ δ' αὖ Διὶ πάντα μελήσει. </p>
<p>ὣς εἰπὼν ἀνάειρε:  δόλου δ' οὐ λήθετ' Ὀδυσσεύς: </p>
<p>κόψ' ὄπιθεν κώληπα τυχών, ὑπέλυσε δὲ γυῖα, </p>
<p>κὰδ δ' ἔβαλ' ἐξοπίσω:  ἐπὶ δὲ στήθεσσιν Ὀδυσσεὺς </p>
<p>κάππεσε:  λαοὶ δ' αὖ θηεῦντό τε θάμβησάν τε. </p>
<p>δεύτερος αὖτ' ἀνάειρε πολύτλας δῖος Ὀδυσσεύς, </p>
<p>κίνησεν δ' ἄρα τυτθὸν ἀπὸ χθονός, οὐδ' ἔτ' ἄειρεν, </p>
<p>ἐν δὲ γόνυ γνάμψεν:  ἐπὶ δὲ χθονὶ κάππεσον ἄμφω </p>
<p>πλησίοι ἀλλήλοισι, μιάνθησαν δὲ κονίῃ. </p>
<p>καί νύ κε τὸ τρίτον αὖτις ἀναΐξαντ' ἐπάλαιον, </p>
<p>εἰ μὴ Ἀχιλλεὺς αὐτὸς ἀνίστατο καὶ κατέρυκε:  </p>
<p>μηκέτ' ἐρείδεσθον, μὴ δὲ τρίβεσθε κακοῖσι:  </p>
<p>νίκη δ' ἀμφοτέροισιν:  ἀέθλια δ' ἶσ' ἀνελόντες </p>
<p>ἔρχεσθ', ὄφρα καὶ ἄλλοι ἀεθλεύωσιν Ἀχαιοί. </p>
<p>ὣς ἔφαθ', οἳ δ' ἄρα τοῦ μάλα μὲν κλύον ἠδὲ πίθοντο, </p>
<p>καί ῥ' ἀπομορξαμένω κονίην δύσαντο χιτῶνας. </p>
<p>Πηλεΐδης δ' αἶψ' ἄλλα τίθει ταχυτῆτος ἄεθλα </p>
<p>ἀργύρεον κρητῆρα τετυγμένον:  ἓξ δ' ἄρα μέτρα </p>
<p>χάνδανεν, αὐτὰρ κάλλει ἐνίκα πᾶσαν ἐπ' αἶαν </p>
<p>πολλόν, ἐπεὶ Σιδόνες πολυδαίδαλοι εὖ ἤσκησαν, </p>
<p>Φοίνικες δ' ἄγον ἄνδρες ἐπ' ἠεροειδέα πόντον, </p>
<p>στῆσαν δ' ἐν λιμένεσσι, Θόαντι δὲ δῶρον ἔδωκαν:  </p>
<p>υἷος δὲ Πριάμοιο Λυκάονος ὦνον ἔδωκε </p>
<p>Πατρόκλῳ ἥρωϊ Ἰησονίδης Εὔνηος. </p>
<p>καὶ τὸν Ἀχιλλεὺς θῆκεν ἄεθλον οὗ ἑτάροιο, </p>
<p>ὅς τις ἐλαφρότατος ποσσὶ κραιπνοῖσι πέλοιτο:  </p>
<p>δευτέρῳ αὖ βοῦν θῆκε μέγαν καὶ πίονα δημῷ, </p>
<p>ἡμιτάλαντον δὲ χρυσοῦ λοισθήϊ' ἔθηκε. </p>
<p>στῆ δ' ὀρθὸς καὶ μῦθον ἐν Ἀργείοισιν ἔειπεν:  </p>
<p>ὄρνυσθ' οἳ καὶ τούτου ἀέθλου πειρήσεσθε. </p>
<p>ὣς ἔφατ', ὄρνυτο δ' αὐτίκ' Ὀϊλῆος ταχὺς Αἴας, </p>
<p>ἂν δ' Ὀδυσεὺς πολύμητις, ἔπειτα δὲ Νέστορος υἱὸς </p>
<p>Ἀντίλοχος: ὃ γὰρ αὖτε νέους ποσὶ πάντας ἐνίκα. </p>
<p>στὰν δὲ μεταστοιχί:  σήμηνε δὲ τέρματ' Ἀχιλλεύς. </p>
<p>τοῖσι δ' ἀπὸ νύσσης τέτατο δρόμος: ὦκα δ' ἔπειτα </p>
<p>ἔκφερ' Ὀϊλιάδης: ἐπὶ δ' ὄρνυτο δῖος Ὀδυσσεὺς </p>
<p>ἄγχι μάλ', ὡς ὅτε τίς τε γυναικὸς ἐϋζώνοιο </p>
<p>στήθεός ἐστι κανών, ὅν τ' εὖ μάλα χερσὶ τανύσσῃ </p>
<p>πηνίον ἐξέλκουσα παρὲκ μίτον, ἀγχόθι δ' ἴσχει </p>
<p>στήθεος: ὣς Ὀδυσεὺς θέεν ἐγγύθεν, αὐτὰρ ὄπισθεν </p>
<p>ἴχνια τύπτε πόδεσσι πάρος κόνιν ἀμφιχυθῆναι:  </p>
<p>κὰδ δ' ἄρα οἱ κεφαλῆς χέ' ἀϋτμένα δῖος Ὀδυσσεὺς </p>
<p>αἰεὶ ῥίμφα θέων:  ἴαχον δ' ἐπὶ πάντες Ἀχαιοὶ </p>
<p>νίκης ἱεμένῳ, μάλα δὲ σπεύδοντι κέλευον. </p>
<p>ἀλλ' ὅτε δὴ πύματον τέλεον δρόμον, αὐτίκ' Ὀδυσσεὺς </p>
<p>εὔχετ' Ἀθηναίῃ γλαυκώπιδι ὃν κατὰ θυμόν:  </p>
<p>κλῦθι θεά, ἀγαθή μοι ἐπίρροθος ἐλθὲ ποδοῖιν. </p>
<p>ὣς ἔφατ' εὐχόμενος: τοῦ δ' ἔκλυε Παλλὰς Ἀθήνη, </p>
<p>γυῖα δ' ἔθηκεν ἐλαφρά, πόδας καὶ χεῖρας ὕπερθεν. </p>
<p>ἀλλ' ὅτε δὴ τάχ' ἔμελλον ἐπαΐξασθαι ἄεθλον, </p>
<p>ἔνθ' Αἴας μὲν ὄλισθε θέων, βλάψεν γὰρ Ἀθήνη, </p>
<p>τῇ ῥα βοῶν κέχυτ' ὄνθος ἀποκταμένων ἐριμύκων, </p>
<p>οὓς ἐπὶ Πατρόκλῳ πέφνεν πόδας ὠκὺς Ἀχιλλεύς: </p>
<p>ἐν δ' ὄνθου βοέου πλῆτο στόμα τε ῥῖνάς τε:  </p>
<p>κρητῆρ' αὖτ' ἀνάειρε πολύτλας δῖος Ὀδυσσεύς, </p>
<p>ὡς ἦλθε φθάμενος: ὃ δὲ βοῦν ἕλε φαίδιμος Αἴας. </p>
<p>στῆ δὲ κέρας μετὰ χερσὶν ἔχων βοὸς ἀγραύλοιο </p>
<p>ὄνθον ἀποπτύων, μετὰ δ' Ἀργείοισιν ἔειπεν:  </p>
<p>ὢ πόποι ἦ μ' ἔβλαψε θεὰ πόδας, ἣ τὸ πάρος περ </p>
<p>μήτηρ ὣς Ὀδυσῆϊ παρίσταται ἠδ' ἐπαρήγει. </p>
<p>ὣς ἔφαθ', οἳ δ' ἄρα πάντες ἐπ' αὐτῷ ἡδὺ γέλασσαν. </p>
<p>Ἀντίλοχος δ' ἄρα δὴ λοισθήϊον ἔκφερ' ἄεθλον </p>
<p>μειδιόων, καὶ μῦθον ἐν Ἀργείοισιν ἔειπεν:  </p>
<p>εἰδόσιν ὔμμ' ἐρέω πᾶσιν φίλοι, ὡς ἔτι καὶ νῦν </p>
<p>ἀθάνατοι τιμῶσι παλαιοτέρους ἀνθρώπους. </p>
<p>Αἴας μὲν γὰρ ἐμεῖ' ὀλίγον προγενέστερός ἐστιν, </p>
<p>οὗτος δὲ προτέρης γενεῆς προτέρων τ' ἀνθρώπων:  </p>
<p>ὠμογέροντα δέ μίν φασ' ἔμμεναι:  ἀργαλέον δὲ </p>
<p>ποσσὶν ἐριδήσασθαι Ἀχαιοῖς, εἰ μὴ Ἀχιλλεῖ. </p>
<p>ὣς φάτο, κύδηνεν δὲ ποδώκεα Πηλεΐωνα. </p>
<p>τὸν δ' Ἀχιλεὺς μύθοισιν ἀμειβόμενος προσέειπεν:  </p>
<p>Ἀντίλοχ' οὐ μέν τοι μέλεος εἰρήσεται αἶνος, </p>
<p>ἀλλά τοι ἡμιτάλαντον ἐγὼ χρυσοῦ ἐπιθήσω. </p>
<p>ὣς εἰπὼν ἐν χερσὶ τίθει, ὃ δ' ἐδέξατο χαίρων. </p>
<p>αὐτὰρ Πηλεΐδης κατὰ μὲν δολιχόσκιον ἔγχος </p>
<p>θῆκ' ἐς ἀγῶνα φέρων, κατὰ δ' ἀσπίδα καὶ τρυφάλειαν </p>
<p>τεύχεα Σαρπήδοντος, ἅ μιν Πάτροκλος ἀπηύρα. </p>
<p>στῆ δ' ὀρθὸς καὶ μῦθον ἐν Ἀργείοισιν ἔειπεν:  </p>
<p>ἄνδρε δύω περὶ τῶνδε κελεύομεν, ὥ περ ἀρίστω, </p>
<p>τεύχεα ἑσσαμένω ταμεσίχροα χαλκὸν ἑλόντε </p>
<p>ἀλλήλων προπάροιθεν ὁμίλου πειρηθῆναι. </p>
<p>ὁππότερός κε φθῇσιν ὀρεξάμενος χρόα καλόν, </p>
<p>ψαύσῃ δ' ἐνδίνων διά τ' ἔντεα καὶ μέλαν αἷμα, </p>
<p>τῷ μὲν ἐγὼ δώσω τόδε φάσγανον ἀργυρόηλον </p>
<p>καλὸν Θρηΐκιον, τὸ μὲν Ἀστεροπαῖον ἀπηύρων:  </p>
<p>τεύχεα δ' ἀμφότεροι ξυνήϊα ταῦτα φερέσθων:  </p>
<p>καί σφιν δαῖτ' ἀγαθὴν παραθήσομεν ἐν κλισίῃσιν. </p>
<p>ὣς ἔφατ', ὦρτο δ' ἔπειτα μέγας Τελαμώνιος Αἴας, </p>
<p>ἂν δ' ἄρα Τυδεΐδης ὦρτο, κρατερὸς Διομήδης. </p>
<p>οἳ δ' ἐπεὶ οὖν ἑκάτερθεν ὁμίλου θωρήχθησαν, </p>
<p>ἐς μέσον ἀμφοτέρω συνίτην μεμαῶτε μάχεσθαι </p>
<p>δεινὸν δερκομένω:  θάμβος δ' ἔχε πάντας Ἀχαιούς. </p>
<p>ἀλλ' ὅτε δὴ σχεδὸν ἦσαν ἐπ' ἀλλήλοισιν ἰόντες, </p>
<p>τρὶς μὲν ἐπήϊξαν, τρὶς δὲ σχεδὸν ὁρμήθησαν. </p>
<p>ἔνθ' Αἴας μὲν ἔπειτα κατ' ἀσπίδα πάντοσ' ἐΐσην </p>
<p>νύξ', οὐδὲ χρό' ἵκανεν:  ἔρυτο γὰρ ἔνδοθι θώρηξ:  </p>
<p>Τυδεΐδης δ' ἄρ' ἔπειτα ὑπὲρ σάκεος μεγάλοιο </p>
<p>αἰὲν ἐπ' αὐχένι κῦρε φαεινοῦ δουρὸς ἀκωκῇ. </p>
<p>καὶ τότε δή ῥ' Αἴαντι περιδείσαντες Ἀχαιοὶ </p>
<p>παυσαμένους ἐκέλευσαν ἀέθλια ἶσ' ἀνελέσθαι. </p>
<p>αὐτὰρ Τυδεΐδῃ δῶκεν μέγα φάσγανον ἥρως </p>
<p>σὺν κολεῷ τε φέρων καὶ ἐϋτμήτῳ τελαμῶνι. </p>
<p>αὐτὰρ Πηλεΐδης θῆκεν σόλον αὐτοχόωνον </p>
<p>ὃν πρὶν μὲν ῥίπτασκε μέγα σθένος Ἠετίωνος: </p>
<p>ἀλλ' ἤτοι τὸν ἔπεφνε ποδάρκης δῖος Ἀχιλλεύς, </p>
<p>τὸν δ' ἄγετ' ἐν νήεσσι σὺν ἄλλοισι κτεάτεσσι. </p>
<p>στῆ δ' ὀρθὸς καὶ μῦθον ἐν Ἀργείοισιν ἔειπεν:  </p>
<p>ὄρνυσθ' οἳ καὶ τούτου ἀέθλου πειρήσεσθε. </p>
<p>εἴ οἱ καὶ μάλα πολλὸν ἀπόπροθι πίονες ἀγροί, </p>
<p>ἕξει μιν καὶ πέντε περιπλομένους ἐνιαυτοὺς </p>
<p>χρεώμενος: οὐ μὲν γάρ οἱ ἀτεμβόμενός γε σιδήρου </p>
<p>ποιμὴν οὐδ' ἀροτὴρ εἶσ' ἐς πόλιν, ἀλλὰ παρέξει. </p>
<p>ὣς ἔφατ', ὦρτο δ' ἔπειτα μενεπτόλεμος Πολυποίτης, </p>
<p>ἂν δὲ Λεοντῆος κρατερὸν μένος ἀντιθέοιο, </p>
<p>ἂν δ' Αἴας Τελαμωνιάδης καὶ δῖος Ἐπειός. </p>
<p>ἑξείης δ' ἵσταντο, σόλον δ' ἕλε δῖος Ἐπειός, </p>
<p>ἧκε δὲ δινήσας: γέλασαν δ' ἐπὶ πάντες Ἀχαιοί. </p>
<p>δεύτερος αὖτ' ἀφέηκε Λεοντεὺς ὄζος Ἄρηος: </p>
<p>τὸ τρίτον αὖτ' ἔρριψε μέγας Τελαμώνιος Αἴας </p>
<p>χειρὸς ἄπο στιβαρῆς, καὶ ὑπέρβαλε σήματα πάντων. </p>
<p>ἀλλ' ὅτε δὴ σόλον εἷλε μενεπτόλεμος Πολυποίτης, </p>
<p>ὅσσόν τίς τ' ἔρριψε καλαύροπα βουκόλος ἀνήρ, </p>
<p>ἣ δέ θ' ἑλισσομένη πέτεται διὰ βοῦς ἀγελαίας, </p>
<p>τόσσον παντὸς ἀγῶνος ὑπέρβαλε:  τοὶ δὲ βόησαν. </p>
<p>ἀνστάντες δ' ἕταροι Πολυποίταο κρατεροῖο </p>
<p>νῆας ἔπι γλαφυρὰς ἔφερον βασιλῆος ἄεθλον. </p>
<p>αὐτὰρ ὃ τοξευτῇσι τίθει ἰόεντα σίδηρον, </p>
<p>κὰδ δ' ἐτίθει δέκα μὲν πελέκεας, δέκα δ' ἡμιπέλεκκα, </p>
<p>ἱστὸν δ' ἔστησεν νηὸς κυανοπρῴροιο </p>
<p>τηλοῦ ἐπὶ ψαμάθοις, ἐκ δὲ τρήρωνα πέλειαν </p>
<p>λεπτῇ μηρίνθῳ δῆσεν ποδός, ἧς ἄρ' ἀνώγει </p>
<p>τοξεύειν:  ὃς μέν κε βάλῃ τρήρωνα πέλειαν, </p>
<p>πάντας ἀειράμενος πελέκεας οἶκον δὲ φερέσθω:  </p>
<p>ὃς δέ κε μηρίνθοιο τύχῃ ὄρνιθος ἁμαρτών, </p>
<p>ἥσσων γὰρ δὴ κεῖνος, ὃ δ' οἴσεται ἡμιπέλεκκα. </p>
<p>ὣς ἔφατ', ὦρτο δ' ἔπειτα βίη Τεύκροιο ἄνακτος, </p>
<p>ἂν δ' ἄρα Μηριόνης θεράπων ἐῢς Ἰδομενῆος. </p>
<p>κλήρους δ' ἐν κυνέῃ χαλκήρεϊ πάλλον ἑλόντες, </p>
<p>Τεῦκρος δὲ πρῶτος κλήρῳ λάχεν:  αὐτίκα δ' ἰὸν </p>
<p>ἧκεν ἐπικρατέως, οὐδ' ἠπείλησεν ἄνακτι </p>
<p>ἀρνῶν πρωτογόνων ῥέξειν κλειτὴν ἑκατόμβην. </p>
<p>ὄρνιθος μὲν ἅμαρτε:  μέγηρε γάρ οἱ τό γ' Ἀπόλλων:  </p>
<p>αὐτὰρ ὃ μήρινθον βάλε πὰρ πόδα, τῇ δέδετ' ὄρνις: </p>
<p>ἀντικρὺ δ' ἀπὸ μήρινθον τάμε πικρὸς ὀϊστός. </p>
<p>ἣ μὲν ἔπειτ' ἤϊξε πρὸς οὐρανόν, ἣ δὲ παρείθη </p>
<p>μήρινθος ποτὶ γαῖαν:  ἀτὰρ κελάδησαν Ἀχαιοί. </p>
<p>σπερχόμενος δ' ἄρα Μηριόνης ἐξείρυσε χειρὸς </p>
<p>τόξον:  ἀτὰρ δὴ ὀϊστὸν ἔχεν πάλαι, ὡς ἴθυνεν. </p>
<p>αὐτίκα δ' ἠπείλησεν ἑκηβόλῳ Ἀπόλλωνι </p>
<p>ἀρνῶν πρωτογόνων ῥέξειν κλειτὴν ἑκατόμβην. </p>
<p>ὕψι δ' ὑπὸ νεφέων εἶδε τρήρωνα πέλειαν:  </p>
<p>τῇ ῥ' ὅ γε δινεύουσαν ὑπὸ πτέρυγος βάλε μέσσην, </p>
<p>ἀντικρὺ δὲ διῆλθε βέλος: τὸ μὲν ἂψ ἐπὶ γαίῃ </p>
<p>πρόσθεν Μηριόναο πάγη ποδός: αὐτὰρ ἣ ὄρνις </p>
<p>ἱστῷ ἐφεζομένη νηὸς κυανοπρῴροιο </p>
<p>αὐχέν' ἀπεκρέμασεν, σὺν δὲ πτερὰ πυκνὰ λίασθεν. </p>
<p>ὠκὺς δ' ἐκ μελέων θυμὸς πτάτο, τῆλε δ' ἀπ' αὐτοῦ </p>
<p>κάππεσε:  λαοὶ δ' αὖ θηεῦντό τε θάμβησάν τε. </p>
<p>ἂν δ' ἄρα Μηριόνης πελέκεας δέκα πάντας ἄειρε, </p>
<p>Τεῦκρος δ' ἡμιπέλεκκα φέρεν κοίλας ἐπὶ νῆας. </p>
<p>αὐτὰρ Πηλεΐδης κατὰ μὲν δολιχόσκιον ἔγχος, </p>
<p>κὰδ δὲ λέβητ' ἄπυρον βοὸς ἄξιον ἀνθεμόεντα </p>
<p>θῆκ' ἐς ἀγῶνα φέρων:  καί ῥ' ἥμονες ἄνδρες ἀνέσταν:  </p>
<p>ἂν μὲν ἄρ' Ἀτρεΐδης εὐρὺ κρείων Ἀγαμέμνων, </p>
<p>ἂν δ' ἄρα Μηριόνης, θεράπων ἐῢς Ἰδομενῆος. </p>
<p>τοῖσι δὲ καὶ μετέειπε ποδάρκης δῖος Ἀχιλλεύς: </p>
<p>Ἀτρεΐδη:  ἴδμεν γὰρ ὅσον προβέβηκας ἁπάντων </p>
<p>ἠδ' ὅσσον δυνάμει τε καὶ ἥμασιν ἔπλευ ἄριστος: </p>
<p>ἀλλὰ σὺ μὲν τόδ' ἄεθλον ἔχων κοίλας ἐπὶ νῆας </p>
<p>ἔρχευ, ἀτὰρ δόρυ Μηριόνῃ ἥρωϊ πόρωμεν, </p>
<p>εἰ σύ γε σῷ θυμῷ ἐθέλοις: κέλομαι γὰρ ἔγωγε. </p>
<p>ὣς ἔφατ', οὐδ' ἀπίθησεν ἄναξ ἀνδρῶν Ἀγαμέμνων:  </p>
<p>δῶκε δὲ Μηριόνῃ δόρυ χάλκεον:  αὐτὰρ ὅ γ' ἥρως </p>
<p>Ταλθυβίῳ κήρυκι δίδου περικαλλὲς ἄεθλον. </p></div1>
<div1 lines="804" n="24">
<p>λῦτο δ' ἀγών, λαοὶ δὲ θοὰς ἐπὶ νῆας ἕκαστοι </p>
<p>ἐσκίδναντ' ἰέναι. τοὶ μὲν δόρποιο μέδοντο </p>
<p>ὕπνου τε γλυκεροῦ ταρπήμεναι:  αὐτὰρ Ἀχιλλεὺς </p>
<p>κλαῖε φίλου ἑτάρου μεμνημένος, οὐδέ μιν ὕπνος </p>
<p>ᾕρει πανδαμάτωρ, ἀλλ' ἐστρέφετ' ἔνθα καὶ ἔνθα </p>
<p>Πατρόκλου ποθέων ἀνδροτῆτά τε καὶ μένος ἠΰ, </p>
<p>ἠδ' ὁπόσα τολύπευσε σὺν αὐτῷ καὶ πάθεν ἄλγεα </p>
<p>ἀνδρῶν τε πτολέμους ἀλεγεινά τε κύματα πείρων:  </p>
<p>τῶν μιμνησκόμενος θαλερὸν κατὰ δάκρυον εἶβεν, </p>
<p>ἄλλοτ' ἐπὶ πλευρὰς κατακείμενος, ἄλλοτε δ' αὖτε </p>
<p>ὕπτιος, ἄλλοτε δὲ πρηνής: τοτὲ δ' ὀρθὸς ἀναστὰς </p>
<p>δινεύεσκ' ἀλύων παρὰ θῖν' ἁλός: οὐδέ μιν ἠὼς </p>
<p>φαινομένη λήθεσκεν ὑπεὶρ ἅλα τ' ἠϊόνας τε. </p>
<p>ἀλλ' ὅ γ' ἐπεὶ ζεύξειεν ὑφ' ἅρμασιν ὠκέας ἵππους, </p>
<p>Ἕκτορα δ' ἕλκεσθαι δησάσκετο δίφρου ὄπισθεν, </p>
<p>τρὶς δ' ἐρύσας περὶ σῆμα Μενοιτιάδαο θανόντος </p>
<p>αὖτις ἐνὶ κλισίῃ παυέσκετο, τὸν δέ τ' ἔασκεν </p>
<p>ἐν κόνι ἐκτανύσας προπρηνέα:  τοῖο δ' Ἀπόλλων </p>
<p>πᾶσαν ἀεικείην ἄπεχε χροῒ φῶτ' ἐλεαίρων </p>
<p>καὶ τεθνηότα περ:  περὶ δ' αἰγίδι πάντα κάλυπτε </p>
<p>χρυσείῃ, ἵνα μή μιν ἀποδρύφοι ἑλκυστάζων. </p>
<p>ὣς ὃ μὲν Ἕκτορα δῖον ἀείκιζεν μενεαίνων:  </p>
<p>τὸν δ' ἐλεαίρεσκον μάκαρες θεοὶ εἰσορόωντες, </p>
<p>κλέψαι δ' ὀτρύνεσκον ἐΰσκοπον ἀργεϊφόντην. </p>
<p>ἔνθ' ἄλλοις μὲν πᾶσιν ἑήνδανεν, οὐδέ ποθ' Ἥρῃ </p>
<p>οὐδὲ Ποσειδάων' οὐδὲ γλαυκώπιδι κούρῃ, </p>
<p>ἀλλ' ἔχον ὥς σφιν πρῶτον ἀπήχθετο Ἴλιος ἱρὴ </p>
<p>καὶ Πρίαμος καὶ λαὸς Ἀλεξάνδρου ἕνεκ' ἄτης, </p>
<p>ὃς νείκεσσε θεὰς ὅτε οἱ μέσσαυλον ἵκοντο, </p>
<p>τὴν δ' ᾔνησ' ἥ οἱ πόρε μαχλοσύνην ἀλεγεινήν. </p>
<p>ἀλλ' ὅτε δή ῥ' ἐκ τοῖο δυωδεκάτη γένετ' ἠώς, </p>
<p>καὶ τότ' ἄρ' ἀθανάτοισι μετηύδα Φοῖβος Ἀπόλλων:  </p>
<p>σχέτλιοί ἐστε θεοί, δηλήμονες: οὔ νύ ποθ' ὑμῖν </p>
<p>Ἕκτωρ μηρί' ἔκηε βοῶν αἰγῶν τε τελείων; </p>
<p>τὸν νῦν οὐκ ἔτλητε νέκυν περ ἐόντα σαῶσαι </p>
<p>ᾗ τ' ἀλόχῳ ἰδέειν καὶ μητέρι καὶ τέκεϊ ᾧ </p>
<p>καὶ πατέρι Πριάμῳ λαοῖσί τε, τοί κέ μιν ὦκα </p>
<p>ἐν πυρὶ κήαιεν καὶ ἐπὶ κτέρεα κτερίσαιεν. </p>
<p>ἀλλ' ὀλοῷ Ἀχιλῆϊ θεοὶ βούλεσθ' ἐπαρήγειν, </p>
<p>ᾧ οὔτ' ἂρ φρένες εἰσὶν ἐναίσιμοι οὔτε νόημα </p>
<p>γναμπτὸν ἐνὶ στήθεσσι, λέων δ' ὣς ἄγρια οἶδεν, </p>
<p>ὅς τ' ἐπεὶ ἂρ μεγάλῃ τε βίῃ καὶ ἀγήνορι θυμῷ </p>
<p>εἴξας εἶσ' ἐπὶ μῆλα βροτῶν ἵνα δαῖτα λάβῃσιν:  </p>
<p>ὣς Ἀχιλεὺς ἔλεον μὲν ἀπώλεσεν, οὐδέ οἱ αἰδὼς </p>
<p>γίγνεται, ἥ τ' ἄνδρας μέγα σίνεται ἠδ' ὀνίνησι. </p>
<p>μέλλει μέν πού τις καὶ φίλτερον ἄλλον ὀλέσσαι </p>
<p>ἠὲ κασίγνητον ὁμογάστριον ἠὲ καὶ υἱόν:  </p>
<p>ἀλλ' ἤτοι κλαύσας καὶ ὀδυράμενος μεθέηκε:  </p>
<p>τλητὸν γὰρ Μοῖραι θυμὸν θέσαν ἀνθρώποισιν. </p>
<p>αὐτὰρ ὅ γ' Ἕκτορα δῖον, ἐπεὶ φίλον ἦτορ ἀπηύρα, </p>
<p>ἵππων ἐξάπτων περὶ σῆμ' ἑτάροιο φίλοιο </p>
<p>ἕλκει:  οὐ μήν οἱ τό γε κάλλιον οὐδέ τ' ἄμεινον. </p>
<p>μὴ ἀγαθῷ περ ἐόντι νεμεσσηθέωμέν οἱ ἡμεῖς: </p>
<p>κωφὴν γὰρ δὴ γαῖαν ἀεικίζει μενεαίνων. </p>
<p>τὸν δὲ χολωσαμένη προσέφη λευκώλενος Ἥρη:  </p>
<p>εἴη κεν καὶ τοῦτο τεὸν ἔπος ἀργυρότοξε </p>
<p>εἰ δὴ ὁμὴν Ἀχιλῆϊ καὶ Ἕκτορι θήσετε τιμήν. </p>
<p>Ἕκτωρ μὲν θνητός τε γυναῖκά τε θήσατο μαζόν:  </p>
<p>αὐτὰρ Ἀχιλλεύς ἐστι θεᾶς γόνος, ἣν ἐγὼ αὐτὴ </p>
<p>θρέψά τε καὶ ἀτίτηλα καὶ ἀνδρὶ πόρον παράκοιτιν </p>
<p>Πηλέϊ, ὃς περὶ κῆρι φίλος γένετ' ἀθανάτοισι. </p>
<p>πάντες δ' ἀντιάασθε θεοὶ γάμου:  ἐν δὲ σὺ τοῖσι </p>
<p>δαίνυ' ἔχων φόρμιγγα κακῶν ἕταρ', αἰὲν ἄπιστε. </p>
<p>τὴν δ' ἀπαμειβόμενος προσέφη νεφεληγερέτα Ζεύς: </p>
<p>Ἥρη μὴ δὴ πάμπαν ἀποσκύδμαινε θεοῖσιν:  </p>
<p>οὐ μὲν γὰρ τιμή γε μί' ἔσσεται:  ἀλλὰ καὶ Ἕκτωρ </p>
<p>φίλτατος ἔσκε θεοῖσι βροτῶν οἳ ἐν Ἰλίῳ εἰσίν:  </p>
<p>ὣς γὰρ ἔμοιγ', ἐπεὶ οὔ τι φίλων ἡμάρτανε δώρων. </p>
<p>οὐ γάρ μοί ποτε βωμὸς ἐδεύετο δαιτὸς ἐΐσης </p>
<p>λοιβῆς τε κνίσης τε:  τὸ γὰρ λάχομεν γέρας ἡμεῖς. </p>
<p>ἀλλ' ἤτοι κλέψαι μὲν ἐάσομεν, οὐδέ πῃ ἔστι, </p>
<p>λάθρῃ Ἀχιλλῆος θρασὺν Ἕκτορα:  ἦ γάρ οἱ αἰεὶ </p>
<p>μήτηρ παρμέμβλωκεν ὁμῶς νύκτάς τε καὶ ἦμαρ. </p>
<p>ἀλλ' εἴ τις καλέσειε θεῶν Θέτιν ἆσσον ἐμεῖο, </p>
<p>ὄφρά τί οἱ εἴπω πυκινὸν ἔπος, ὥς κεν Ἀχιλλεὺς </p>
<p>δώρων ἐκ Πριάμοιο λάχῃ ἀπό θ' Ἕκτορα λύσῃ. </p>
<p>ὣς ἔφατ', ὦρτο δὲ Ἶρις ἀελλόπος ἀγγελέουσα, </p>
<p>μεσσηγὺς δὲ Σάμου τε καὶ Ἴμβρου παιπαλοέσσης </p>
<p>ἔνθορε μείλανι πόντῳ:  ἐπεστονάχησε δὲ λίμνη. </p>
<p>ἣ δὲ μολυβδαίνῃ ἰκέλη ἐς βυσσὸν ὄρουσεν, </p>
<p>ἥ τε κατ' ἀγραύλοιο βοὸς κέρας ἐμβεβαυῖα </p>
<p>ἔρχεται ὠμηστῇσιν ἐπ' ἰχθύσι κῆρα φέρουσα. </p>
<p>εὗρε δ' ἐνὶ σπῆϊ γλαφυρῷ Θέτιν, ἀμφὶ δ' ἄρ' ἄλλαι </p>
<p>εἵαθ' ὁμηγερέες ἅλιαι θεαί:  ἣ δ' ἐνὶ μέσσῃς </p>
<p>κλαῖε μόρον οὗ παιδὸς ἀμύμονος, ὅς οἱ ἔμελλε </p>
<p>φθίσεσθ' ἐν Τροίῃ ἐριβώλακι τηλόθι πάτρης. </p>
<p>ἀγχοῦ δ' ἱσταμένη προσέφη πόδας ὠκέα Ἶρις: </p>
<p>ὄρσο Θέτι:  καλέει Ζεὺς ἄφθιτα μήδεα εἰδώς. </p>
<p>τὴν δ' ἠμείβετ' ἔπειτα θεὰ Θέτις ἀργυρόπεζα:  </p>
<p>τίπτέ με κεῖνος ἄνωγε μέγας θεός; αἰδέομαι δὲ </p>
<p>μίσγεσθ' ἀθανάτοισιν, ἔχω δ' ἄχε' ἄκριτα θυμῷ. </p>
<p>εἶμι μέν, οὐδ' ἅλιον ἔπος ἔσσεται ὅττί κεν εἴπῃ. </p>
<p>ὣς ἄρα φωνήσασα κάλυμμ' ἕλε δῖα θεάων </p>
<p>κυάνεον, τοῦ δ' οὔ τι μελάντερον ἔπλετο ἔσθος. </p>
<p>βῆ δ' ἰέναι, πρόσθεν δὲ ποδήνεμος ὠκέα Ἶρις </p>
<p>ἡγεῖτ':  ἀμφὶ δ' ἄρα σφι λιάζετο κῦμα θαλάσσης. </p>
<p>ἀκτὴν δ' ἐξαναβᾶσαι ἐς οὐρανὸν ἀϊχθήτην, </p>
<p>εὗρον δ' εὐρύοπα Κρονίδην, περὶ δ' ἄλλοι ἅπαντες </p>
<p>εἵαθ' ὁμηγερέες μάκαρες θεοὶ αἰὲν ἐόντες. </p>
<p>ἣ δ' ἄρα πὰρ Διὶ πατρὶ καθέζετο, εἶξε δ' Ἀθήνη. </p>
<p>Ἥρη δὲ χρύσεον καλὸν δέπας ἐν χερὶ θῆκε </p>
<p>καί ῥ' εὔφρην' ἐπέεσσι:  Θέτις δ' ὤρεξε πιοῦσα. </p>
<p>τοῖσι δὲ μύθων ἦρχε πατὴρ ἀνδρῶν τε θεῶν τε:  </p>
<p>ἤλυθες Οὔλυμπον δὲ θεὰ Θέτι κηδομένη περ, </p>
<p>πένθος ἄλαστον ἔχουσα μετὰ φρεσίν:  οἶδα καὶ αὐτός: </p>
<p>ἀλλὰ καὶ ὧς ἐρέω τοῦ σ' εἵνεκα δεῦρο κάλεσσα. </p>
<p>ἐννῆμαρ δὴ νεῖκος ἐν ἀθανάτοισιν ὄρωρεν </p>
<p>Ἕκτορος ἀμφὶ νέκυι καὶ Ἀχιλλῆϊ πτολιπόρθῳ:  </p>
<p>κλέψαι δ' ὀτρύνουσιν ἐΰσκοπον ἀργεϊφόντην:  </p>
<p>αὐτὰρ ἐγὼ τόδε κῦδος Ἀχιλλῆϊ προτιάπτω </p>
<p>αἰδῶ καὶ φιλότητα τεὴν μετόπισθε φυλάσσων. </p>
<p>αἶψα μάλ' ἐς στρατὸν ἐλθὲ καὶ υἱέϊ σῷ ἐπίτειλον:  </p>
<p>σκύζεσθαί οἱ εἰπὲ θεούς, ἐμὲ δ' ἔξοχα πάντων </p>
<p>ἀθανάτων κεχολῶσθαι, ὅτι φρεσὶ μαινομένῃσιν </p>
<p>Ἕκτορ' ἔχει παρὰ νηυσὶ κορωνίσιν οὐδ' ἀπέλυσεν, </p>
<p>αἴ κέν πως ἐμέ τε δείσῃ ἀπό θ' Ἕκτορα λύσῃ. </p>
<p>αὐτὰρ ἐγὼ Πριάμῳ μεγαλήτορι Ἶριν ἐφήσω </p>
<p>λύσασθαι φίλον υἱὸν ἰόντ' ἐπὶ νῆας Ἀχαιῶν, </p>
<p>δῶρα δ' Ἀχιλλῆϊ φερέμεν, τά κε θυμὸν ἰήνῃ. </p>
<p>ὣς ἔφατ', οὐδ' ἀπίθησε θεὰ Θέτις ἀργυρόπεζα, </p>
<p>βῆ δὲ κατ' Οὐλύμποιο καρήνων ἀΐξασα, </p>
<p>ἷξεν δ' ἐς κλισίην οὗ υἱέος: ἔνθ' ἄρα τόν γε </p>
<p>εὗρ' ἁδινὰ στενάχοντα:  φίλοι δ' ἀμφ' αὐτὸν ἑταῖροι </p>
<p>ἐσσυμένως ἐπένοντο καὶ ἐντύνοντο ἄριστον:  </p>
<p>τοῖσι δ' ὄϊς λάσιος μέγας ἐν κλισίῃ ἱέρευτο. </p>
<p>ἣ δὲ μάλ' ἄγχ' αὐτοῖο καθέζετο πότνια μήτηρ, </p>
<p>χειρί τέ μιν κατέρεξεν ἔπος τ' ἔφατ' ἔκ τ' ὀνόμαζε:  </p>
<p>τέκνον ἐμὸν τέο μέχρις ὀδυρόμενος καὶ ἀχεύων </p>
<p>σὴν ἔδεαι κραδίην μεμνημένος οὔτέ τι σίτου </p>
<p>οὔτ' εὐνῆς; ἀγαθὸν δὲ γυναικί περ ἐν φιλότητι </p>
<p>μίσγεσθ':  οὐ γάρ μοι δηρὸν βέῃ, ἀλλά τοι ἤδη </p>
<p>ἄγχι παρέστηκεν θάνατος καὶ μοῖρα κραταιή. </p>
<p>ἀλλ' ἐμέθεν ξύνες ὦκα, Διὸς δέ τοι ἄγγελός εἰμι:  </p>
<p>σκύζεσθαι σοί φησι θεούς, ἑὲ δ' ἔξοχα πάντων </p>
<p>ἀθανάτων κεχολῶσθαι, ὅτι φρεσὶ μαινομένῃσιν </p>
<p>Ἕκτορ' ἔχεις παρὰ νηυσὶ κορωνίσιν οὐδ' ἀπέλυσας. </p>
<p>ἀλλ' ἄγε δὴ λῦσον, νεκροῖο δὲ δέξαι ἄποινα. </p>
<p>τὴν δ' ἀπαμειβόμενος προσέφη πόδας ὠκὺς Ἀχιλλεύς: </p>
<p>τῇδ' εἴη:  ὃς ἄποινα φέροι καὶ νεκρὸν ἄγοιτο, </p>
<p>εἰ δὴ πρόφρονι θυμῷ Ὀλύμπιος αὐτὸς ἀνώγει. </p>
<p>ὣς οἵ γ' ἐν νηῶν ἀγύρει μήτηρ τε καὶ υἱὸς </p>
<p>πολλὰ πρὸς ἀλλήλους ἔπεα πτερόεντ' ἀγόρευον. </p>
<p>Ἶριν δ' ὄτρυνε Κρονίδης εἰς Ἴλιον ἱρήν:  </p>
<p>βάσκ' ἴθι Ἶρι ταχεῖα λιποῦσ' ἕδος Οὐλύμποιο </p>
<p>ἄγγειλον Πριάμῳ μεγαλήτορι Ἴλιον εἴσω </p>
<p>λύσασθαι φίλον υἱὸν ἰόντ' ἐπὶ νῆας Ἀχαιῶν, </p>
<p>δῶρα δ' Ἀχιλλῆϊ φερέμεν τά κε θυμὸν ἰήνῃ </p>
<p>οἶον, μὴ δέ τις ἄλλος ἅμα Τρώων ἴτω ἀνήρ. </p>
<p>κῆρύξ τίς οἱ ἕποιτο γεραίτερος, ὅς κ' ἰθύνοι </p>
<p>ἡμιόνους καὶ ἄμαξαν ἐΰτροχον, ἠδὲ καὶ αὖτις </p>
<p>νεκρὸν ἄγοι προτὶ ἄστυ, τὸν ἔκτανε δῖος Ἀχιλλεύς. </p>
<p>μὴ δέ τί οἱ θάνατος μελέτω φρεσὶ μὴ δέ τι τάρβος: </p>
<p>τοῖον γάρ οἱ πομπὸν ὀπάσσομεν ἀργεϊφόντην, </p>
<p>ὃς ἄξει εἷός κεν ἄγων Ἀχιλῆϊ πελάσσῃ. </p>
<p>αὐτὰρ ἐπὴν ἀγάγῃσιν ἔσω κλισίην Ἀχιλῆος, </p>
<p>οὔτ' αὐτὸς κτενέει ἀπό τ' ἄλλους πάντας ἐρύξει:  </p>
<p>οὔτε γάρ ἐστ' ἄφρων οὔτ' ἄσκοπος οὔτ' ἀλιτήμων, </p>
<p>ἀλλὰ μάλ' ἐνδυκέως ἱκέτεω πεφιδήσεται ἀνδρός. </p>
<p>ὣς ἔφατ', ὦρτο δὲ Ἶρις ἀελλόπος ἀγγελέουσα. </p>
<p>ἷξεν δ' ἐς Πριάμοιο, κίχεν δ' ἐνοπήν τε γόον τε. </p>
<p>παῖδες μὲν πατέρ' ἀμφὶ καθήμενοι ἔνδοθεν αὐλῆς </p>
<p>δάκρυσιν εἵματ' ἔφυρον, ὃ δ' ἐν μέσσοισι γεραιὸς </p>
<p>ἐντυπὰς ἐν χλαίνῃ κεκαλυμμένος: ἀμφὶ δὲ πολλὴ </p>
<p>κόπρος ἔην κεφαλῇ τε καὶ αὐχένι τοῖο γέροντος </p>
<p>τήν ῥα κυλινδόμενος καταμήσατο χερσὶν ἑῇσι. </p>
<p>θυγατέρες δ' ἀνὰ δώματ' ἰδὲ νυοὶ ὠδύροντο </p>
<p>τῶν μιμνησκόμεναι οἳ δὴ πολέες τε καὶ ἐσθλοὶ </p>
<p>χερσὶν ὑπ' Ἀργείων κέατο ψυχὰς ὀλέσαντες. </p>
<p>στῆ δὲ παρὰ Πρίαμον Διὸς ἄγγελος, ἠδὲ προσηύδα </p>
<p>τυτθὸν φθεγξαμένη:  τὸν δὲ τρόμος ἔλλαβε γυῖα:  </p>
<p>θάρσει Δαρδανίδη Πρίαμε φρεσί, μὴ δέ τι τάρβει:  </p>
<p>οὐ μὲν γάρ τοι ἐγὼ κακὸν ὀσσομένη τόδ' ἱκάνω </p>
<p>ἀλλ' ἀγαθὰ φρονέουσα:  Διὸς δέ τοι ἄγγελός εἰμι, </p>
<p>ὅς σευ ἄνευθεν ἐὼν μέγα κήδεται ἠδ' ἐλεαίρει. </p>
<p>λύσασθαί σ' ἐκέλευσεν Ὀλύμπιος Ἕκτορα δῖον, </p>
<p>δῶρα δ' Ἀχιλλῆϊ φερέμεν τά κε θυμὸν ἰήνῃ </p>
<p>οἶον, μὴ δέ τις ἄλλος ἅμα Τρώων ἴτω ἀνήρ. </p>
<p>κῆρύξ τίς τοι ἕποιτο γεραίτερος, ὅς κ' ἰθύνοι </p>
<p>ἡμιόνους καὶ ἄμαξαν ἐΰτροχον, ἠδὲ καὶ αὖτις </p>
<p>νεκρὸν ἄγοι προτὶ ἄστυ, τὸν ἔκτανε δῖος Ἀχιλλεύς. </p>
<p>μὴ δέ τί τοι θάνατος μελέτω φρεσὶ μηδέ τι τάρβος: </p>
<p>τοῖος γάρ τοι πομπὸς ἅμ' ἕψεται ἀργεϊφόντης, </p>
<p>ὅς σ' ἄξει εἷός κεν ἄγων Ἀχιλῆϊ πελάσσῃ. </p>
<p>αὐτὰρ ἐπὴν ἀγάγῃσιν ἔσω κλισίην Ἀχιλῆος, </p>
<p>οὔτ' αὐτὸς κτενέει ἀπό τ' ἄλλους πάντας ἐρύξει:  </p>
<p>οὔτε γάρ ἔστ' ἄφρων οὔτ' ἄσκοπος οὔτ' ἀλιτήμων, </p>
<p>ἀλλὰ μάλ' ἐνδυκέως ἱκέτεω πεφιδήσεται ἀνδρός. </p>
<p>ἣ μὲν ἄρ' ὣς εἰποῦσ' ἀπέβη πόδας ὠκέα Ἶρις, </p>
<p>αὐτὰρ ὅ γ' υἷας ἄμαξαν ἐΰτροχον ἡμιονείην </p>
<p>ὁπλίσαι ἠνώγει, πείρινθα δὲ δῆσαι ἐπ' αὐτῆς. </p>
<p>αὐτὸς δ' ἐς θάλαμον κατεβήσετο κηώεντα </p>
<p>κέδρινον ὑψόροφον, ὃς γλήνεα πολλὰ κεχάνδει:  </p>
<p>ἐς δ' ἄλοχον Ἑκάβην ἐκαλέσσατο φώνησέν τε:  </p>
<p>δαιμονίη Διόθεν μοι Ὀλύμπιος ἄγγελος ἦλθε </p>
<p>λύσασθαι φίλον υἱὸν ἰόντ' ἐπὶ νῆας Ἀχαιῶν, </p>
<p>δῶρα δ' Ἀχιλλῆϊ φερέμεν τά κε θυμὸν ἰήνῃ. </p>
<p>ἀλλ' ἄγε μοι τόδε εἰπὲ τί τοι φρεσὶν εἴδεται εἶναι; </p>
<p>αἰνῶς γάρ μ' αὐτόν γε μένος καὶ θυμὸς ἄνωγε </p>
<p>κεῖσ' ἰέναι ἐπὶ νῆας ἔσω στρατὸν εὐρὺν Ἀχαιῶν. </p>
<p>ὣς φάτο, κώκυσεν δὲ γυνὴ καὶ ἀμείβετο μύθῳ:  </p>
<p>ὤ μοι πῇ δή τοι φρένες οἴχονθ', ᾗς τὸ πάρος περ </p>
<p>ἔκλε' ἐπ' ἀνθρώπους ξείνους ἠδ' οἷσιν ἀνάσσεις; </p>
<p>πῶς ἐθέλεις ἐπὶ νῆας Ἀχαιῶν ἐλθέμεν οἶος </p>
<p>ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς </p>
<p>υἱέας ἐξενάριξε:  σιδήρειόν νύ τοι ἦτορ. </p>
<p>εἰ γάρ σ' αἱρήσει καὶ ἐσόψεται ὀφθαλμοῖσιν </p>
<p>ὠμηστὴς καὶ ἄπιστος ἀνὴρ ὅ γε οὔ σ' ἐλεήσει, </p>
<p>οὐδέ τί σ' αἰδέσεται. νῦν δὲ κλαίωμεν ἄνευθεν </p>
<p>ἥμενοι ἐν μεγάρῳ:  τῷ δ' ὥς ποθι Μοῖρα κραταιὴ </p>
<p>γιγνομένῳ ἐπένησε λίνῳ, ὅτε μιν τέκον αὐτή, </p>
<p>ἀργίποδας κύνας ἆσαι ἑῶν ἀπάνευθε τοκήων </p>
<p>ἀνδρὶ πάρα κρατερῷ, τοῦ ἐγὼ μέσον ἧπαρ ἔχοιμι </p>
<p>ἐσθέμεναι προσφῦσα:  τότ' ἄντιτα ἔργα γένοιτο </p>
<p>παιδὸς ἐμοῦ, ἐπεὶ οὔ ἑ κακιζόμενόν γε κατέκτα, </p>
<p>ἀλλὰ πρὸ Τρώων καὶ Τρωϊάδων βαθυκόλπων </p>
<p>ἑσταότ' οὔτε φόβου μεμνημένον οὔτ' ἀλεωρῆς. </p>
<p>τὴν δ' αὖτε προσέειπε γέρων Πρίαμος θεοειδής: </p>
<p>μή μ' ἐθέλοντ' ἰέναι κατερύκανε, μὴ δέ μοι αὐτὴ </p>
<p>ὄρνις ἐνὶ μεγάροισι κακὸς πέλευ:  οὐδέ με πείσεις. </p>
<p>εἰ μὲν γάρ τίς μ' ἄλλος ἐπιχθονίων ἐκέλευεν, </p>
<p>ἢ οἳ μάντιές εἰσι θυοσκόοι ἢ ἱερῆες, </p>
<p>ψεῦδός κεν φαῖμεν καὶ νοσφιζοίμεθα μᾶλλον:  </p>
<p>νῦν δ', αὐτὸς γὰρ ἄκουσα θεοῦ καὶ ἐσέδρακον ἄντην, </p>
<p>εἶμι καὶ οὐχ ἅλιον ἔπος ἔσσεται. εἰ δέ μοι αἶσα </p>
<p>τεθνάμεναι παρὰ νηυσὶν Ἀχαιῶν χαλκοχιτώνων </p>
<p>βούλομαι:  αὐτίκα γάρ με κατακτείνειεν Ἀχιλλεὺς </p>
<p>ἀγκὰς ἑλόντ' ἐμὸν υἱόν, ἐπὴν γόου ἐξ ἔρον εἵην. </p>
<p>ἦ καὶ φωριαμῶν ἐπιθήματα κάλ' ἀνέῳγεν:  </p>
<p>ἔνθεν δώδεκα μὲν περικαλλέας ἔξελε πέπλους, </p>
<p>δώδεκα δ' ἁπλοΐδας χλαίνας, τόσσους δὲ τάπητας, </p>
<p>τόσσα δὲ φάρεα λευκά, τόσους δ' ἐπὶ τοῖσι χιτῶνας. </p>
<p>χρυσοῦ δὲ στήσας ἔφερεν δέκα πάντα τάλαντα, </p>
<p>ἐκ δὲ δύ' αἴθωνας τρίποδας, πίσυρας δὲ λέβητας, </p>
<p>ἐκ δὲ δέπας περικαλλές, ὅ οἱ Θρῇκες πόρον ἄνδρες </p>
<p>ἐξεσίην ἐλθόντι μέγα κτέρας: οὐδέ νυ τοῦ περ </p>
<p>φείσατ' ἐνὶ μεγάροις ὃ γέρων, περὶ δ' ἤθελε θυμῷ </p>
<p>λύσασθαι φίλον υἱόν. ὃ δὲ Τρῶας μὲν ἅπαντας </p>
<p>αἰθούσης ἀπέεργεν ἔπεσσ' αἰσχροῖσιν ἐνίσσων:  </p>
<p>ἔρρετε λωβητῆρες ἐλεγχέες: οὔ νυ καὶ ὑμῖν </p>
<p>οἴκοι ἔνεστι γόος, ὅτι μ' ἤλθετε κηδήσοντες; </p>
<p>ἦ ὀνόσασθ' ὅτι μοι Κρονίδης Ζεὺς ἄλγε' ἔδωκε </p>
<p>παῖδ' ὀλέσαι τὸν ἄριστον; ἀτὰρ γνώσεσθε καὶ ὔμμες: </p>
<p>ῥηΐτεροι γὰρ μᾶλλον Ἀχαιοῖσιν δὴ ἔσεσθε </p>
<p>κείνου τεθνηῶτος ἐναιρέμεν. αὐτὰρ ἔγωγε </p>
<p>πρὶν ἀλαπαζομένην τε πόλιν κεραϊζομένην τε </p>
<p>ὀφθαλμοῖσιν ἰδεῖν βαίην δόμον Ἄϊδος εἴσω. </p>
<p>ἦ καὶ σκηπανίῳ δίεπ' ἀνέρας: οἳ δ' ἴσαν ἔξω </p>
<p>σπερχομένοιο γέροντος: ὃ δ' υἱάσιν οἷσιν ὁμόκλα </p>
<p>νεικείων Ἕλενόν τε Πάριν τ' Ἀγάθωνά τε δῖον </p>
<p>Πάμμονά τ' Ἀντίφονόν τε βοὴν ἀγαθόν τε Πολίτην </p>
<p>Δηΐφοβόν τε καὶ Ἱππόθοον καὶ δῖον Ἀγαυόν:  </p>
<p>ἐννέα τοῖς ὃ γεραιὸς ὁμοκλήσας ἐκέλευε:  </p>
<p>σπεύσατέ μοι κακὰ τέκνα κατηφόνες: αἴθ' ἅμα πάντες </p>
<p>Ἕκτορος ὠφέλετ' ἀντὶ θοῇς ἐπὶ νηυσὶ πεφάσθαι. </p>
<p>ὤ μοι ἐγὼ πανάποτμος, ἐπεὶ τέκον υἷας ἀρίστους </p>
<p>Τροίῃ ἐν εὐρείῃ, τῶν δ' οὔ τινά φημι λελεῖφθαι, </p>
<p>Μήστορά τ' ἀντίθεον καὶ Τρωΐλον ἱππιοχάρμην </p>
<p>Ἕκτορά θ', ὃς θεὸς ἔσκε μετ' ἀνδράσιν, οὐδὲ ἐῴκει </p>
<p>ἀνδρός γε θνητοῦ πάϊς ἔμμεναι ἀλλὰ θεοῖο. </p>
<p>τοὺς μὲν ἀπώλεσ' Ἄρης, τὰ δ' ἐλέγχεα πάντα λέλειπται </p>
<p>ψεῦσταί τ' ὀρχησταί τε χοροιτυπίῃσιν ἄριστοι </p>
<p>ἀρνῶν ἠδ' ἐρίφων ἐπιδήμιοι ἁρπακτῆρες. </p>
<p>οὐκ ἂν δή μοι ἄμαξαν ἐφοπλίσσαιτε τάχιστα, </p>
<p>ταῦτά τε πάντ' ἐπιθεῖτε, ἵνα πρήσσωμεν ὁδοῖο; </p>
<p>ὣς ἔφαθ', οἳ δ' ἄρα πατρὸς ὑποδείσαντες ὁμοκλὴν </p>
<p>ἐκ μὲν ἄμαξαν ἄειραν ἐΰτροχον ἡμιονείην </p>
<p>καλὴν πρωτοπαγέα, πείρινθα δὲ δῆσαν ἐπ' αὐτῆς, </p>
<p>κὰδ δ' ἀπὸ πασσαλόφι ζυγὸν ᾕρεον ἡμιόνειον </p>
<p>πύξινον ὀμφαλόεν εὖ οἰήκεσσιν ἀρηρός: </p>
<p>ἐκ δ' ἔφερον ζυγόδεσμον ἅμα ζυγῷ ἐννεάπηχυ. </p>
<p>καὶ τὸ μὲν εὖ κατέθηκαν ἐϋξέστῳ ἐπὶ ῥυμῷ </p>
<p>πέζῃ ἔπι πρώτῃ, ἐπὶ δὲ κρίκον ἕστορι βάλλον, </p>
<p>τρὶς δ' ἑκάτερθεν ἔδησαν ἐπ' ὀμφαλόν, αὐτὰρ ἔπειτα </p>
<p>ἑξείης κατέδησαν, ὑπὸ γλωχῖνα δ' ἔκαμψαν. </p>
<p>ἐκ θαλάμου δὲ φέροντες ἐϋξέστης ἐπ' ἀπήνης </p>
<p>νήεον Ἑκτορέης κεφαλῆς ἀπερείσι' ἄποινα, </p>
<p>ζεῦξαν δ' ἡμιόνους κρατερώνυχας ἐντεσιεργούς, </p>
<p>τούς ῥά ποτε Πριάμῳ Μυσοὶ δόσαν ἀγλαὰ δῶρα. </p>
<p>ἵππους δὲ Πριάμῳ ὕπαγον ζυγόν, οὓς ὃ γεραιὸς </p>
<p>αὐτὸς ἔχων ἀτίταλλεν ἐϋξέστῃ ἐπὶ φάτνῃ. </p>
<p>τὼ μὲν ζευγνύσθην ἐν δώμασιν ὑψηλοῖσι </p>
<p>κῆρυξ καὶ Πρίαμος πυκινὰ φρεσὶ μήδε' ἔχοντες: </p>
<p>ἀγχίμολον δέ σφ' ἦλθ' Ἑκάβη τετιηότι θυμῷ </p>
<p>οἶνον ἔχουσ' ἐν χειρὶ μελίφρονα δεξιτερῆφι </p>
<p>χρυσέῳ ἐν δέπαϊ, ὄφρα λείψαντε κιοίτην:  </p>
<p>στῆ δ' ἵππων προπάροιθεν ἔπος τ' ἔφατ' ἔκ τ' ὀνόμαζε:  </p>
<p>τῆ σπεῖσον Διὶ πατρί, καὶ εὔχεο οἴκαδ' ἱκέσθαι </p>
<p>ἂψ ἐκ δυσμενέων ἀνδρῶν, ἐπεὶ ἂρ σέ γε θυμὸς </p>
<p>ὀτρύνει ἐπὶ νῆας ἐμεῖο μὲν οὐκ ἐθελούσης. </p>
<p>ἀλλ' εὔχεο σύ γ' ἔπειτα κελαινεφέϊ Κρονίωνι </p>
<p>Ἰδαίῳ, ὅς τε Τροίην κατὰ πᾶσαν ὁρᾶται, </p>
<p>αἴτει δ' οἰωνὸν ταχὺν ἄγγελον, ὅς τέ οἱ αὐτῷ </p>
<p>φίλτατος οἰωνῶν, καί εὑ κράτος ἐστὶ μέγιστον, </p>
<p>δεξιόν, ὄφρά μιν αὐτὸς ἐν ὀφθαλμοῖσι νοήσας </p>
<p>τῷ πίσυνος ἐπὶ νῆας ἴῃς Δαναῶν ταχυπώλων. </p>
<p>εἰ δέ τοι οὐ δώσει ἑὸν ἄγγελον εὐρύοπα Ζεύς, </p>
<p>οὐκ ἂν ἔγωγέ σ' ἔπειτα ἐποτρύνουσα κελοίμην </p>
<p>νῆας ἐπ' Ἀργείων ἰέναι μάλα περ μεμαῶτα. </p>
<p>τὴν δ' ἀπαμειβόμενος προσέφη Πρίαμος θεοειδής: </p>
<p>ὦ γύναι οὐ μέν τοι τόδ' ἐφιεμένῃ ἀπιθήσω. </p>
<p>ἐσθλὸν γὰρ Διὶ χεῖρας ἀνασχέμεν αἴ κ' ἐλεήσῃ. </p>
<p>ἦ ῥα καὶ ἀμφίπολον ταμίην ὄτρυν' ὃ γεραιὸς </p>
<p>χερσὶν ὕδωρ ἐπιχεῦαι ἀκήρατον:  ἣ δὲ παρέστη </p>
<p>χέρνιβον ἀμφίπολος πρόχοόν θ' ἅμα χερσὶν ἔχουσα. </p>
<p>νιψάμενος δὲ κύπελλον ἐδέξατο ἧς ἀλόχοιο:  </p>
<p>εὔχετ' ἔπειτα στὰς μέσῳ ἕρκεϊ, λεῖβε δὲ οἶνον </p>
<p>οὐρανὸν εἰσανιδών, καὶ φωνήσας ἔπος ηὔδα:  </p>
<p>Ζεῦ πάτερ Ἴδηθεν μεδέων κύδιστε μέγιστε </p>
<p>δός μ' ἐς Ἀχιλλῆος φίλον ἐλθεῖν ἠδ' ἐλεεινόν, </p>
<p>πέμψον δ' οἰωνὸν ταχὺν ἄγγελον, ὅς τε σοὶ αὐτῷ </p>
<p>φίλτατος οἰωνῶν, καί εὑ κράτος ἐστὶ μέγιστον, </p>
<p>δεξιόν, ὄφρά μιν αὐτὸς ἐν ὀφθαλμοῖσι νοήσας </p>
<p>τῷ πίσυνος ἐπὶ νῆας ἴω Δαναῶν ταχυπώλων. </p>
<p>ὣς ἔφατ' εὐχόμενος, τοῦ δ' ἔκλυε μητίετα Ζεὺς </p>
<p>αὐτίκα δ' αἰετὸν ἧκε τελειότατον πετεηνῶν </p>
<p>μόρφνον θηρητῆρ' ὃν καὶ περκνὸν καλέουσιν. </p>
<p>ὅσση δ' ὑψορόφοιο θύρη θαλάμοιο τέτυκται </p>
<p>ἀνέρος ἀφνειοῖο ἐῢ κληῗσ' ἀραρυῖα, </p>
<p>τόσσ' ἄρα τοῦ ἑκάτερθεν ἔσαν πτερά:  εἴσατο δέ σφι </p>
<p>δεξιὸς ἀΐξας διὰ ἄστεος: οἳ δὲ ἰδόντες </p>
<p>γήθησαν, καὶ πᾶσιν ἐνὶ φρεσὶ θυμὸς ἰάνθη. </p>
<p>σπερχόμενος δ' ὃ γεραιὸς ἑοῦ ἐπεβήσετο δίφρου, </p>
<p>ἐκ δ' ἔλασε προθύροιο καὶ αἰθούσης ἐριδούπου. </p>
<p>πρόσθε μὲν ἡμίονοι ἕλκον τετράκυκλον ἀπήνην, </p>
<p>τὰς Ἰδαῖος ἔλαυνε δαΐφρων:  αὐτὰρ ὄπισθεν </p>
<p>ἵπποι, τοὺς ὃ γέρων ἐφέπων μάστιγι κέλευε </p>
<p>καρπαλίμως κατὰ ἄστυ:  φίλοι δ' ἅμα πάντες ἕποντο </p>
<p>πόλλ' ὀλοφυρόμενοι ὡς εἰ θάνατον δὲ κιόντα. </p>
<p>οἳ δ' ἐπεὶ οὖν πόλιος κατέβαν, πεδίον δ' ἀφίκοντο, </p>
<p>οἳ μὲν ἄρ' ἄψορροι προτὶ Ἴλιον ἀπονέοντο </p>
<p>παῖδες καὶ γαμβροί, τὼ δ' οὐ λάθον εὐρύοπα Ζῆν </p>
<p>ἐς πεδίον προφανέντε:  ἰδὼν δ' ἐλέησε γέροντα, </p>
<p>αἶψα δ' ἄρ' Ἑρμείαν υἱὸν φίλον ἀντίον ηὔδα:  </p>
<p>Ἑρμεία, σοὶ γάρ τε μάλιστά γε φίλτατόν ἐστιν </p>
<p>ἀνδρὶ ἑταιρίσσαι, καί τ' ἔκλυες ᾧ κ' ἐθέλῃσθα, </p>
<p>βάσκ' ἴθι καὶ Πρίαμον κοίλας ἐπὶ νῆας Ἀχαιῶν </p>
<p>ὣς ἄγαγ', ὡς μήτ' ἄρ τις ἴδῃ μήτ' ἄρ τε νοήσῃ </p>
<p>τῶν ἄλλων Δαναῶν, πρὶν Πηλεΐωνα δ' ἱκέσθαι. </p>
<p>ὣς ἔφατ', οὐδ' ἀπίθησε διάκτορος ἀργεϊφόντης. </p>
<p>αὐτίκ' ἔπειθ' ὑπὸ ποσσὶν ἐδήσατο καλὰ πέδιλα </p>
<p>ἀμβρόσια χρύσεια, τά μιν φέρον ἠμὲν ἐφ' ὑγρὴν </p>
<p>ἠδ' ἐπ' ἀπείρονα γαῖαν ἅμα πνοιῇς ἀνέμοιο:  </p>
<p>εἵλετο δὲ ῥάβδον, τῇ τ' ἀνδρῶν ὄμματα θέλγει </p>
<p>ὧν ἐθέλει, τοὺς δ' αὖτε καὶ ὑπνώοντας ἐγείρει:  </p>
<p>τὴν μετὰ χερσὶν ἔχων πέτετο κρατὺς ἀργεϊφόντης. </p>
<p>αἶψα δ' ἄρα Τροίην τε καὶ Ἑλλήσποντον ἵκανε, </p>
<p>βῆ δ' ἰέναι κούρῳ αἰσυμνητῆρι ἐοικὼς </p>
<p>πρῶτον ὑπηνήτῃ, τοῦ περ χαριεστάτη ἥβη. </p>
<p>οἳ δ' ἐπεὶ οὖν μέγα σῆμα παρὲξ Ἴλοιο ἔλασσαν, </p>
<p>στῆσαν ἄρ' ἡμιόνους τε καὶ ἵππους ὄφρα πίοιεν </p>
<p>ἐν ποταμῷ:  δὴ γὰρ καὶ ἐπὶ κνέφας ἤλυθε γαῖαν. </p>
<p>τὸν δ' ἐξ ἀγχιμόλοιο ἰδὼν ἐφράσσατο κῆρυξ </p>
<p>Ἑρμείαν, ποτὶ δὲ Πρίαμον φάτο φώνησέν τε:  </p>
<p>φράζεο Δαρδανίδη:  φραδέος νόου ἔργα τέτυκται. </p>
<p>ἄνδρ' ὁρόω, τάχα δ' ἄμμε διαρραίσεσθαι ὀΐω. </p>
<p>ἀλλ' ἄγε δὴ φεύγωμεν ἐφ' ἵππων, ἤ μιν ἔπειτα </p>
<p>γούνων ἁψάμενοι λιτανεύσομεν αἴ κ' ἐλεήσῃ. </p>
<p>ὣς φάτο, σὺν δὲ γέροντι νόος χύτο, δείδιε δ' αἰνῶς, </p>
<p>ὀρθαὶ δὲ τρίχες ἔσταν ἐνὶ γναμπτοῖσι μέλεσσι, </p>
<p>στῆ δὲ ταφών:  αὐτὸς δ' ἐριούνιος ἐγγύθεν ἐλθὼν </p>
<p>χεῖρα γέροντος ἑλὼν ἐξείρετο καὶ προσέειπε:  </p>
<p>πῇ πάτερ ὧδ' ἵππους τε καὶ ἡμιόνους ἰθύνεις </p>
<p>νύκτα δι' ἀμβροσίην, ὅτε θ' εὕδουσι βροτοὶ ἄλλοι; </p>
<p>οὐδὲ σύ γ' ἔδεισας μένεα πνείοντας Ἀχαιούς, </p>
<p>οἵ τοι δυσμενέες καὶ ἀνάρσιοι ἐγγὺς ἔασι; </p>
<p>τῶν εἴ τίς σε ἴδοιτο θοὴν διὰ νύκτα μέλαιναν </p>
<p>τοσσάδ' ὀνείατ' ἄγοντα, τίς ἂν δή τοι νόος εἴη; </p>
<p>οὔτ' αὐτὸς νέος ἐσσί, γέρων δέ τοι οὗτος ὀπηδεῖ, </p>
<p>ἄνδρ' ἀπαμύνασθαι, ὅτε τις πρότερος χαλεπήνῃ. </p>
<p>ἀλλ' ἐγὼ οὐδέν σε ῥέξω κακά, καὶ δέ κεν ἄλλον </p>
<p>σεῦ ἀπαλεξήσαιμι:  φίλῳ δέ σε πατρὶ ἐΐσκω. </p>
<p>τὸν δ' ἠμείβετ' ἔπειτα γέρων Πρίαμος θεοειδής: </p>
<p>οὕτω πῃ τάδε γ' ἐστὶ φίλον τέκος ὡς ἀγορεύεις. </p>
<p>ἀλλ' ἔτι τις καὶ ἐμεῖο θεῶν ὑπερέσχεθε χεῖρα, </p>
<p>ὅς μοι τοιόνδ' ἧκεν ὁδοιπόρον ἀντιβολῆσαι </p>
<p>αἴσιον, οἷος δὴ σὺ δέμας καὶ εἶδος ἀγητός, </p>
<p>πέπνυσαί τε νόῳ, μακάρων δ' ἔξεσσι τοκήων. </p>
<p>τὸν δ' αὖτε προσέειπε διάκτορος ἀργεϊφόντης: </p>
<p>ναὶ δὴ ταῦτά γε πάντα γέρον κατὰ μοῖραν ἔειπες. </p>
<p>ἀλλ' ἄγε μοι τόδε εἰπὲ καὶ ἀτρεκέως κατάλεξον, </p>
<p>ἠέ πῃ ἐκπέμπεις κειμήλια πολλὰ καὶ ἐσθλὰ </p>
<p>ἄνδρας ἐς ἀλλοδαποὺς ἵνα περ τάδε τοι σόα μίμνῃ, </p>
<p>ἦ ἤδη πάντες καταλείπετε Ἴλιον ἱρὴν </p>
<p>δειδιότες: τοῖος γὰρ ἀνὴρ ὤριστος ὄλωλε </p>
<p>σὸς πάϊς: οὐ μὲν γάρ τι μάχης ἐπιδεύετ' Ἀχαιῶν. </p>
<p>τὸν δ' ἠμείβετ' ἔπειτα γέρων Πρίαμος θεοειδής: </p>
<p>τίς δὲ σύ ἐσσι φέριστε τέων δ' ἔξεσσι τοκήων; </p>
<p>ὥς μοι καλὰ τὸν οἶτον ἀπότμου παιδὸς ἔνισπες. </p>
<p>τὸν δ' αὖτε προσέειπε διάκτορος ἀργεϊφόντης: </p>
<p>πειρᾷ ἐμεῖο γεραιὲ καὶ εἴρεαι Ἕκτορα δῖον. </p>
<p>τὸν μὲν ἐγὼ μάλα πολλὰ μάχῃ ἔνι κυδιανείρῃ </p>
<p>ὀφθαλμοῖσιν ὄπωπα, καὶ εὖτ' ἐπὶ νηυσὶν ἐλάσσας </p>
<p>Ἀργείους κτείνεσκε δαΐζων ὀξέϊ χαλκῷ:  </p>
<p>ἡμεῖς δ' ἑσταότες θαυμάζομεν:  οὐ γὰρ Ἀχιλλεὺς </p>
<p>εἴα μάρνασθαι κεχολωμένος Ἀτρεΐωνι. </p>
<p>τοῦ γὰρ ἐγὼ θεράπων, μία δ' ἤγαγε νηῦς εὐεργής: </p>
<p>Μυρμιδόνων δ' ἔξειμι, πατὴρ δέ μοί ἐστι Πολύκτωρ. </p>
<p>ἀφνειὸς μὲν ὅ γ' ἐστί, γέρων δὲ δὴ ὡς σύ περ ὧδε, </p>
<p>ἓξ δέ οἱ υἷες ἔασιν, ἐγὼ δέ οἱ ἕβδομός εἰμι:  </p>
<p>τῶν μέτα παλλόμενος κλήρῳ λάχον ἐνθάδ' ἕπεσθαι. </p>
<p>νῦν δ' ἦλθον πεδίον δ' ἀπὸ νηῶν:  ἠῶθεν γὰρ </p>
<p>θήσονται περὶ ἄστυ μάχην ἑλίκωπες Ἀχαιοί. </p>
<p>ἀσχαλόωσι γὰρ οἵδε καθήμενοι, οὐδὲ δύνανται </p>
<p>ἴσχειν ἐσσυμένους πολέμου βασιλῆες Ἀχαιῶν. </p>
<p>τὸν δ' ἠμείβετ' ἔπειτα γέρων Πρίαμος θεοειδής: </p>
<p>εἰ μὲν δὴ θεράπων Πηληϊάδεω Ἀχιλῆος </p>
<p>εἴς, ἄγε δή μοι πᾶσαν ἀληθείην κατάλεξον, </p>
<p>ἢ ἔτι πὰρ νήεσσιν ἐμὸς πάϊς, ἦέ μιν ἤδη </p>
<p>ᾗσι κυσὶν μελεϊστὶ ταμὼν προύθηκεν Ἀχιλλεύς. </p>
<p>τὸν δ' αὖτε προσέειπε διάκτορος ἀργεϊφόντης: </p>
<p>ὦ γέρον οὔ πω τόν γε κύνες φάγον οὐδ' οἰωνοί, </p>
<p>ἀλλ' ἔτι κεῖνος κεῖται Ἀχιλλῆος παρὰ νηῒ </p>
<p>αὔτως ἐν κλισίῃσι:  δυωδεκάτη δέ οἱ ἠὼς </p>
<p>κειμένῳ, οὐδέ τί οἱ χρὼς σήπεται, οὐδέ μιν εὐλαὶ </p>
<p>ἔσθουσ', αἵ ῥά τε φῶτας ἀρηϊφάτους κατέδουσιν. </p>
<p>ἦ μέν μιν περὶ σῆμα ἑοῦ ἑτάροιο φίλοιο </p>
<p>ἕλκει ἀκηδέστως ἠὼς ὅτε δῖα φανήῃ, </p>
<p>οὐδέ μιν αἰσχύνει:  θηοῖό κεν αὐτὸς ἐπελθὼν </p>
<p>οἷον ἐερσήεις κεῖται, περὶ δ' αἷμα νένιπται, </p>
<p>οὐδέ ποθι μιαρός: σὺν δ' ἕλκεα πάντα μέμυκεν </p>
<p>ὅσσ' ἐτύπη:  πολέες γὰρ ἐν αὐτῷ χαλκὸν ἔλασσαν. </p>
<p>ὥς τοι κήδονται μάκαρες θεοὶ υἷος ἑῆος </p>
<p>καὶ νέκυός περ ἐόντος, ἐπεί σφι φίλος περὶ κῆρι. </p>
<p>ὣς φάτο, γήθησεν δ' ὃ γέρων, καὶ ἀμείβετο μύθῳ:  </p>
<p>ὦ τέκος, ἦ ῥ' ἀγαθὸν καὶ ἐναίσιμα δῶρα διδοῦναι </p>
<p>ἀθανάτοις, ἐπεὶ οὔ ποτ' ἐμὸς πάϊς, εἴ ποτ' ἔην γε, </p>
<p>λήθετ' ἐνὶ μεγάροισι θεῶν οἳ Ὄλυμπον ἔχουσι:  </p>
<p>τώ οἱ ἀπεμνήσαντο καὶ ἐν θανάτοιό περ αἴσῃ. </p>
<p>ἀλλ' ἄγε δὴ τόδε δέξαι ἐμεῦ πάρα καλὸν ἄλεισον, </p>
<p>αὐτόν τε ῥῦσαι, πέμψον δέ με σύν γε θεοῖσιν, </p>
<p>ὄφρά κεν ἐς κλισίην Πηληϊάδεω ἀφίκωμαι. </p>
<p>τὸν δ' αὖτε προσέειπε διάκτορος ἀργεϊφόντης: </p>
<p>πειρᾷ ἐμεῖο γεραιὲ νεωτέρου, οὐδέ με πείσεις, </p>
<p>ὅς με κέλῃ σέο δῶρα παρὲξ Ἀχιλῆα δέχεσθαι. </p>
<p>τὸν μὲν ἐγὼ δείδοικα καὶ αἰδέομαι περὶ κῆρι </p>
<p>συλεύειν, μή μοί τι κακὸν μετόπισθε γένηται. </p>
<p>σοὶ δ' ἂν ἐγὼ πομπὸς καί κε κλυτὸν Ἄργος ἱκοίμην, </p>
<p>ἐνδυκέως ἐν νηῒ θοῇ ἢ πεζὸς ὁμαρτέων:  </p>
<p>οὐκ ἄν τίς τοι πομπὸν ὀνοσσάμενος μαχέσαιτο. </p>
<p>ἦ καὶ ἀναΐξας ἐριούνιος ἅρμα καὶ ἵππους </p>
<p>καρπαλίμως μάστιγα καὶ ἡνία λάζετο χερσίν, </p>
<p>ἐν δ' ἔπνευσ' ἵπποισι καὶ ἡμιόνοις μένος ἠΰ. </p>
<p>ἀλλ' ὅτε δὴ πύργους τε νεῶν καὶ τάφρον ἵκοντο, </p>
<p>οἳ δὲ νέον περὶ δόρπα φυλακτῆρες πονέοντο, </p>
<p>τοῖσι δ' ἐφ' ὕπνον ἔχευε διάκτορος ἀργεϊφόντης </p>
<p>πᾶσιν, ἄφαρ δ' ὤϊξε πύλας καὶ ἀπῶσεν ὀχῆας, </p>
<p>ἐς δ' ἄγαγε Πρίαμόν τε καὶ ἀγλαὰ δῶρ' ἐπ' ἀπήνης. </p>
<p>ἀλλ' ὅτε δὴ κλισίην Πηληϊάδεω ἀφίκοντο </p>
<p>ὑψηλήν, τὴν Μυρμιδόνες ποίησαν ἄνακτι </p>
<p>δοῦρ' ἐλάτης κέρσαντες: ἀτὰρ καθύπερθεν ἔρεψαν </p>
<p>λαχνήεντ' ὄροφον λειμωνόθεν ἀμήσαντες: </p>
<p>ἀμφὶ δέ οἱ μεγάλην αὐλὴν ποίησαν ἄνακτι </p>
<p>σταυροῖσιν πυκινοῖσι:  θύρην δ' ἔχε μοῦνος ἐπιβλὴς </p>
<p>εἰλάτινος, τὸν τρεῖς μὲν ἐπιρρήσσεσκον Ἀχαιοί, </p>
<p>τρεῖς δ' ἀναοίγεσκον μεγάλην κληῗδα θυράων </p>
<p>τῶν ἄλλων:  Ἀχιλεὺς δ' ἄρ' ἐπιρρήσσεσκε καὶ οἶος: </p>
<p>δή ῥα τόθ' Ἑρμείας ἐριούνιος ᾦξε γέροντι, </p>
<p>ἐς δ' ἄγαγε κλυτὰ δῶρα ποδώκεϊ Πηλεΐωνι, </p>
<p>ἐξ ἵππων δ' ἀπέβαινεν ἐπὶ χθόνα φώνησέν τε:  </p>
<p>ὦ γέρον ἤτοι ἐγὼ θεὸς ἄμβροτος εἰλήλουθα </p>
<p>Ἑρμείας: σοὶ γάρ με πατὴρ ἅμα πομπὸν ὄπασσεν. </p>
<p>ἀλλ' ἤτοι μὲν ἐγὼ πάλιν εἴσομαι, οὐδ' Ἀχιλῆος </p>
<p>ὀφθαλμοὺς εἴσειμι:  νεμεσσητὸν δέ κεν εἴη </p>
<p>ἀθάνατον θεὸν ὧδε βροτοὺς ἀγαπαζέμεν ἄντην:  </p>
<p>τύνη δ' εἰσελθὼν λαβὲ γούνατα Πηλεΐωνος, </p>
<p>καί μιν ὑπὲρ πατρὸς καὶ μητέρος ἠϋκόμοιο </p>
<p>λίσσεο καὶ τέκεος, ἵνα οἱ σὺν θυμὸν ὀρίνῃς. </p>
<p>ὣς ἄρα φωνήσας ἀπέβη πρὸς μακρὸν Ὄλυμπον </p>
<p>Ἑρμείας: Πρίαμος δ' ἐξ ἵππων ἆλτο χαμᾶζε, </p>
<p>Ἰδαῖον δὲ κατ' αὖθι λίπεν:  ὃ δὲ μίμνεν ἐρύκων </p>
<p>ἵππους ἡμιόνους τε:  γέρων δ' ἰθὺς κίεν οἴκου, </p>
<p>τῇ ῥ' Ἀχιλεὺς ἵζεσκε Διῒ φίλος: ἐν δέ μιν αὐτὸν </p>
<p>εὗρ', ἕταροι δ' ἀπάνευθε καθήατο:  τὼ δὲ δύ' οἴω </p>
<p>ἥρως Αὐτομέδων τε καὶ Ἄλκιμος ὄζος Ἄρηος </p>
<p>ποίπνυον παρεόντε:  νέον δ' ἀπέληγεν ἐδωδῆς </p>
<p>ἔσθων καὶ πίνων:  ἔτι καὶ παρέκειτο τράπεζα. </p>
<p>τοὺς δ' ἔλαθ' εἰσελθὼν Πρίαμος μέγας, ἄγχι δ' ἄρα στὰς </p>
<p>χερσὶν Ἀχιλλῆος λάβε γούνατα καὶ κύσε χεῖρας </p>
<p>δεινὰς ἀνδροφόνους, αἵ οἱ πολέας κτάνον υἷας. </p>
<p>ὡς δ' ὅτ' ἂν ἄνδρ' ἄτη πυκινὴ λάβῃ, ὅς τ' ἐνὶ πάτρῃ </p>
<p>φῶτα κατακτείνας ἄλλων ἐξίκετο δῆμον </p>
<p>ἀνδρὸς ἐς ἀφνειοῦ, θάμβος δ' ἔχει εἰσορόωντας, </p>
<p>ὣς Ἀχιλεὺς θάμβησεν ἰδὼν Πρίαμον θεοειδέα:  </p>
<p>θάμβησαν δὲ καὶ ἄλλοι, ἐς ἀλλήλους δὲ ἴδοντο. </p>
<p>τὸν καὶ λισσόμενος Πρίαμος πρὸς μῦθον ἔειπε:  </p>
<p>μνῆσαι πατρὸς σοῖο θεοῖς ἐπιείκελ' Ἀχιλλεῦ, </p>
<p>τηλίκου ὥς περ ἐγών, ὀλοῷ ἐπὶ γήραος οὐδῷ:  </p>
<p>καὶ μέν που κεῖνον περιναιέται ἀμφὶς ἐόντες </p>
<p>τείρουσ', οὐδέ τίς ἐστιν ἀρὴν καὶ λοιγὸν ἀμῦναι. </p>
<p>ἀλλ' ἤτοι κεῖνός γε σέθεν ζώοντος ἀκούων </p>
<p>χαίρει τ' ἐν θυμῷ, ἐπί τ' ἔλπεται ἤματα πάντα </p>
<p>ὄψεσθαι φίλον υἱὸν ἀπὸ Τροίηθεν ἰόντα:  </p>
<p>αὐτὰρ ἐγὼ πανάποτμος, ἐπεὶ τέκον υἷας ἀρίστους </p>
<p>Τροίῃ ἐν εὐρείῃ, τῶν δ' οὔ τινά φημι λελεῖφθαι. </p>
<p>πεντήκοντά μοι ἦσαν ὅτ' ἤλυθον υἷες Ἀχαιῶν:  </p>
<p>ἐννεακαίδεκα μέν μοι ἰῆς ἐκ νηδύος ἦσαν, </p>
<p>τοὺς δ' ἄλλους μοι ἔτικτον ἐνὶ μεγάροισι γυναῖκες. </p>
<p>τῶν μὲν πολλῶν θοῦρος Ἄρης ὑπὸ γούνατ' ἔλυσεν:  </p>
<p>ὃς δέ μοι οἶος ἔην, εἴρυτο δὲ ἄστυ καὶ αὐτούς, </p>
<p>τὸν σὺ πρῴην κτεῖνας ἀμυνόμενον περὶ πάτρης </p>
<p>Ἕκτορα:  τοῦ νῦν εἵνεχ' ἱκάνω νῆας Ἀχαιῶν </p>
<p>λυσόμενος παρὰ σεῖο, φέρω δ' ἀπερείσι' ἄποινα. </p>
<p>ἀλλ' αἰδεῖο θεοὺς Ἀχιλεῦ, αὐτόν τ' ἐλέησον </p>
<p>μνησάμενος σοῦ πατρός: ἐγὼ δ' ἐλεεινότερός περ, </p>
<p>ἔτλην δ' οἷ' οὔ πώ τις ἐπιχθόνιος βροτὸς ἄλλος, </p>
<p>ἀνδρὸς παιδοφόνοιο ποτὶ στόμα χεῖρ' ὀρέγεσθαι. </p>
<p>ὣς φάτο, τῷ δ' ἄρα πατρὸς ὑφ' ἵμερον ὦρσε γόοιο:  </p>
<p>ἁψάμενος δ' ἄρα χειρὸς ἀπώσατο ἦκα γέροντα. </p>
<p>τὼ δὲ μνησαμένω ὃ μὲν Ἕκτορος ἀνδροφόνοιο </p>
<p>κλαῖ' ἁδινὰ προπάροιθε ποδῶν Ἀχιλῆος ἐλυσθείς, </p>
<p>αὐτὰρ Ἀχιλλεὺς κλαῖεν ἑὸν πατέρ', ἄλλοτε δ' αὖτε </p>
<p>Πάτροκλον:  τῶν δὲ στοναχὴ κατὰ δώματ' ὀρώρει. </p>
<p>αὐτὰρ ἐπεί ῥα γόοιο τετάρπετο δῖος Ἀχιλλεύς, </p>
<p>καί οἱ ἀπὸ πραπίδων ἦλθ' ἵμερος ἠδ' ἀπὸ γυίων, </p>
<p>αὐτίκ' ἀπὸ θρόνου ὦρτο, γέροντα δὲ χειρὸς ἀνίστη </p>
<p>οἰκτίρων πολιόν τε κάρη πολιόν τε γένειον, </p>
<p>καί μιν φωνήσας ἔπεα πτερόεντα προσηύδα:  </p>
<p>ἆ δείλ', ἦ δὴ πολλὰ κάκ' ἄνσχεο σὸν κατὰ θυμόν. </p>
<p>πῶς ἔτλης ἐπὶ νῆας Ἀχαιῶν ἐλθέμεν οἶος </p>
<p>ἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς </p>
<p>υἱέας ἐξενάριξα; σιδήρειόν νύ τοι ἦτορ. </p>
<p>ἀλλ' ἄγε δὴ κατ' ἄρ' ἕζευ ἐπὶ θρόνου, ἄλγεα δ' ἔμπης </p>
<p>ἐν θυμῷ κατακεῖσθαι ἐάσομεν ἀχνύμενοί περ:  </p>
<p>οὐ γάρ τις πρῆξις πέλεται κρυεροῖο γόοιο:  </p>
<p>ὡς γὰρ ἐπεκλώσαντο θεοὶ δειλοῖσι βροτοῖσι </p>
<p>ζώειν ἀχνυμένοις: αὐτοὶ δέ τ' ἀκηδέες εἰσί. </p>
<p>δοιοὶ γάρ τε πίθοι κατακείαται ἐν Διὸς οὔδει </p>
<p>δώρων οἷα δίδωσι κακῶν, ἕτερος δὲ ἑάων:  </p>
<p>ᾧ μέν κ' ἀμμίξας δώῃ Ζεὺς τερπικέραυνος, </p>
<p>ἄλλοτε μέν τε κακῷ ὅ γε κύρεται, ἄλλοτε δ' ἐσθλῷ:  </p>
<p>ᾧ δέ κε τῶν λυγρῶν δώῃ, λωβητὸν ἔθηκε, </p>
<p>καί ἑ κακὴ βούβρωστις ἐπὶ χθόνα δῖαν ἐλαύνει, </p>
<p>φοιτᾷ δ' οὔτε θεοῖσι τετιμένος οὔτε βροτοῖσιν. </p>
<p>ὣς μὲν καὶ Πηλῆϊ θεοὶ δόσαν ἀγλαὰ δῶρα </p>
<p>ἐκ γενετῆς: πάντας γὰρ ἐπ' ἀνθρώπους ἐκέκαστο </p>
<p>ὄλβῳ τε πλούτῳ τε, ἄνασσε δὲ Μυρμιδόνεσσι, </p>
<p>καί οἱ θνητῷ ἐόντι θεὰν ποίησαν ἄκοιτιν. </p>
<p>ἀλλ' ἐπὶ καὶ τῷ θῆκε θεὸς κακόν, ὅττί οἱ οὔ τι </p>
<p>παίδων ἐν μεγάροισι γονὴ γένετο κρειόντων, </p>
<p>ἀλλ' ἕνα παῖδα τέκεν παναώριον:  οὐδέ νυ τόν γε </p>
<p>γηράσκοντα κομίζω, ἐπεὶ μάλα τηλόθι πάτρης </p>
<p>ἧμαι ἐνὶ Τροίῃ, σέ τε κήδων ἠδὲ σὰ τέκνα. </p>
<p>καὶ σὲ γέρον τὸ πρὶν μὲν ἀκούομεν ὄλβιον εἶναι:  </p>
<p>ὅσσον Λέσβος ἄνω Μάκαρος ἕδος ἐντὸς ἐέργει </p>
<p>καὶ Φρυγίη καθύπερθε καὶ Ἑλλήσποντος ἀπείρων, </p>
<p>τῶν σε γέρον πλούτῳ τε καὶ υἱάσι φασὶ κεκάσθαι. </p>
<p>αὐτὰρ ἐπεί τοι πῆμα τόδ' ἤγαγον Οὐρανίωνες </p>
<p>αἰεί τοι περὶ ἄστυ μάχαι τ' ἀνδροκτασίαι τε. </p>
<p>ἄνσχεο, μὴ δ' ἀλίαστον ὀδύρεο σὸν κατὰ θυμόν:  </p>
<p>οὐ γάρ τι πρήξεις ἀκαχήμενος υἷος ἑῆος, </p>
<p>οὐδέ μιν ἀνστήσεις, πρὶν καὶ κακὸν ἄλλο πάθῃσθα. </p>
<p>τὸν δ' ἠμείβετ' ἔπειτα γέρων Πρίαμος θεοειδής: </p>
<p>μή πω μ' ἐς θρόνον ἵζε διοτρεφὲς ὄφρά κεν Ἕκτωρ </p>
<p>κεῖται ἐνὶ κλισίῃσιν ἀκηδής, ἀλλὰ τάχιστα </p>
<p>λῦσον ἵν' ὀφθαλμοῖσιν ἴδω:  σὺ δὲ δέξαι ἄποινα </p>
<p>πολλά, τά τοι φέρομεν:  σὺ δὲ τῶνδ' ἀπόναιο, καὶ ἔλθοις </p>
<p>σὴν ἐς πατρίδα γαῖαν, ἐπεί με πρῶτον ἔασας </p>
<p>αὐτόν τε ζώειν καὶ ὁρᾶν φάος ἠελίοιο. </p>
<p>τὸν δ' ἄρ' ὑπόδρα ἰδὼν προσέφη πόδας ὠκὺς Ἀχιλλεύς: </p>
<p>μηκέτι νῦν μ' ἐρέθιζε γέρον:  νοέω δὲ καὶ αὐτὸς </p>
<p>Ἕκτορά τοι λῦσαι, Διόθεν δέ μοι ἄγγελος ἦλθε </p>
<p>μήτηρ, ἥ μ' ἔτεκεν, θυγάτηρ ἁλίοιο γέροντος. </p>
<p>καὶ δέ σε γιγνώσκω Πρίαμε φρεσίν, οὐδέ με λήθεις, </p>
<p>ὅττι θεῶν τίς σ' ἦγε θοὰς ἐπὶ νῆας Ἀχαιῶν. </p>
<p>οὐ γάρ κε τλαίη βροτὸς ἐλθέμεν, οὐδὲ μάλ' ἡβῶν, </p>
<p>ἐς στρατόν:  οὐδὲ γὰρ ἂν φυλάκους λάθοι, οὐδέ κ' ὀχῆα </p>
<p>ῥεῖα μετοχλίσσειε θυράων ἡμετεράων. </p>
<p>τὼ νῦν μή μοι μᾶλλον ἐν ἄλγεσι θυμὸν ὀρίνῃς, </p>
<p>μή σε γέρον οὐδ' αὐτὸν ἐνὶ κλισίῃσιν ἐάσω </p>
<p>καὶ ἱκέτην περ ἐόντα, Διὸς δ' ἀλίτωμαι ἐφετμάς. </p>
<p>ὣς ἔφατ', ἔδεισεν δ' ὃ γέρων καὶ ἐπείθετο μύθῳ. </p>
<p>Πηλεΐδης δ' οἴκοιο λέων ὣς ἆλτο θύραζε </p>
<p>οὐκ οἶος, ἅμα τῷ γε δύω θεράποντες ἕποντο </p>
<p>ἥρως Αὐτομέδων ἠδ' Ἄλκιμος, οὕς ῥα μάλιστα </p>
<p>τῖ' Ἀχιλεὺς ἑτάρων μετὰ Πάτροκλόν γε θανόντα, </p>
<p>οἳ τόθ' ὑπὸ ζυγόφιν λύον ἵππους ἡμιόνους τε, </p>
<p>ἐς δ' ἄγαγον κήρυκα καλήτορα τοῖο γέροντος, </p>
<p>κὰδ δ' ἐπὶ δίφρου εἷσαν:  ἐϋξέστου δ' ἀπ' ἀπήνης </p>
<p>ᾕρεον Ἑκτορέης κεφαλῆς ἀπερείσι' ἄποινα. </p>
<p>κὰδ δ' ἔλιπον δύο φάρε' ἐΰννητόν τε χιτῶνα, </p>
<p>ὄφρα νέκυν πυκάσας δοίη οἶκον δὲ φέρεσθαι. </p>
<p>δμῳὰς δ' ἐκκαλέσας λοῦσαι κέλετ' ἀμφί τ' ἀλεῖψαι </p>
<p>νόσφιν ἀειράσας, ὡς μὴ Πρίαμος ἴδοι υἱόν, </p>
<p>μὴ ὃ μὲν ἀχνυμένῃ κραδίῃ χόλον οὐκ ἐρύσαιτο </p>
<p>παῖδα ἰδών, Ἀχιλῆϊ δ' ὀρινθείη φίλον ἦτορ, </p>
<p>καί ἑ κατακτείνειε, Διὸς δ' ἀλίτηται ἐφετμάς. </p>
<p>τὸν δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ, </p>
<p>ἀμφὶ δέ μιν φᾶρος καλὸν βάλον ἠδὲ χιτῶνα, </p>
<p>αὐτὸς τόν γ' Ἀχιλεὺς λεχέων ἐπέθηκεν ἀείρας, </p>
<p>σὺν δ' ἕταροι ἤειραν ἐϋξέστην ἐπ' ἀπήνην. </p>
<p>ᾤμωξέν τ' ἄρ' ἔπειτα, φίλον δ' ὀνόμηνεν ἑταῖρον:  </p>
<p>μή μοι Πάτροκλε σκυδμαινέμεν, αἴ κε πύθηαι </p>
<p>εἰν Ἄϊδός περ ἐὼν ὅτι Ἕκτορα δῖον ἔλυσα </p>
<p>πατρὶ φίλῳ, ἐπεὶ οὔ μοι ἀεικέα δῶκεν ἄποινα. </p>
<p>σοὶ δ' αὖ ἐγὼ καὶ τῶνδ' ἀποδάσσομαι ὅσσ' ἐπέοικεν. </p>
<p>ἦ ῥα, καὶ ἐς κλισίην πάλιν ἤϊε δῖος Ἀχιλλεύς, </p>
<p>ἕζετο δ' ἐν κλισμῷ πολυδαιδάλῳ ἔνθεν ἀνέστη </p>
<p>τοίχου τοῦ ἑτέρου, ποτὶ δὲ Πρίαμον φάτο μῦθον:  </p>
<p>υἱὸς μὲν δή τοι λέλυται γέρον ὡς ἐκέλευες, </p>
<p>κεῖται δ' ἐν λεχέεσσ':  ἅμα δ' ἠοῖ φαινομένηφιν </p>
<p>ὄψεαι αὐτὸς ἄγων:  νῦν δὲ μνησώμεθα δόρπου. </p>
<p>καὶ γάρ τ' ἠΰκομος Νιόβη ἐμνήσατο σίτου, </p>
<p>τῇ περ δώδεκα παῖδες ἐνὶ μεγάροισιν ὄλοντο </p>
<p>ἓξ μὲν θυγατέρες, ἓξ δ' υἱέες ἡβώοντες. </p>
<p>τοὺς μὲν Ἀπόλλων πέφνεν ἀπ' ἀργυρέοιο βιοῖο </p>
<p>χωόμενος Νιόβῃ, τὰς δ' Ἄρτεμις ἰοχέαιρα, </p>
<p>οὕνεκ' ἄρα Λητοῖ ἰσάσκετο καλλιπαρῄῳ:  </p>
<p>φῆ δοιὼ τεκέειν, ἣ δ' αὐτὴ γείνατο πολλούς: </p>
<p>τὼ δ' ἄρα καὶ δοιώ περ ἐόντ' ἀπὸ πάντας ὄλεσσαν. </p>
<p>οἳ μὲν ἄρ' ἐννῆμαρ κέατ' ἐν φόνῳ, οὐδέ τις ἦεν </p>
<p>κατθάψαι, λαοὺς δὲ λίθους ποίησε Κρονίων:  </p>
<p>τοὺς δ' ἄρα τῇ δεκάτῃ θάψαν θεοὶ Οὐρανίωνες. </p>
<p>ἣ δ' ἄρα σίτου μνήσατ', ἐπεὶ κάμε δάκρυ χέουσα. </p>
<p>νῦν δέ που ἐν πέτρῃσιν ἐν οὔρεσιν οἰοπόλοισιν </p>
<p>ἐν Σιπύλῳ, ὅθι φασὶ θεάων ἔμμεναι εὐνὰς </p>
<p>νυμφάων, αἵ τ' ἀμφ' Ἀχελώϊον ἐρρώσαντο, </p>
<p>ἔνθα λίθος περ ἐοῦσα θεῶν ἐκ κήδεα πέσσει. </p>
<p>ἀλλ' ἄγε δὴ καὶ νῶϊ μεδώμεθα δῖε γεραιὲ </p>
<p>σίτου:  ἔπειτά κεν αὖτε φίλον παῖδα κλαίοισθα </p>
<p>Ἴλιον εἰσαγαγών:  πολυδάκρυτος δέ τοι ἔσται. </p>
<p>ἦ καὶ ἀναΐξας ὄϊν ἄργυφον ὠκὺς Ἀχιλλεὺς </p>
<p>σφάξ':  ἕταροι δ' ἔδερόν τε καὶ ἄμφεπον εὖ κατὰ κόσμον, </p>
<p>μίστυλλόν τ' ἄρ' ἐπισταμένως πεῖράν τ' ὀβελοῖσιν, </p>
<p>ὄπτησάν τε περιφραδέως, ἐρύσαντό τε πάντα. </p>
<p>Αὐτομέδων δ' ἄρα σῖτον ἑλὼν ἐπένειμε τραπέζῃ </p>
<p>καλοῖς ἐν κανέοισιν:  ἀτὰρ κρέα νεῖμεν Ἀχιλλεύς. </p>
<p>οἳ δ' ἐπ' ὀνείαθ' ἑτοῖμα προκείμενα χεῖρας ἴαλλον. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>ἤτοι Δαρδανίδης Πρίαμος θαύμαζ' Ἀχιλῆα </p>
<p>ὅσσος ἔην οἷός τε:  θεοῖσι γὰρ ἄντα ἐῴκει:  </p>
<p>αὐτὰρ ὃ Δαρδανίδην Πρίαμον θαύμαζεν Ἀχιλλεὺς </p>
<p>εἰσορόων ὄψίν τ' ἀγαθὴν καὶ μῦθον ἀκούων. </p>
<p>αὐτὰρ ἐπεὶ τάρπησαν ἐς ἀλλήλους ὁρόωντες, </p>
<p>τὸν πρότερος προσέειπε γέρων Πρίαμος θεοειδής: </p>
<p>λέξον νῦν με τάχιστα διοτρεφές, ὄφρα καὶ ἤδη </p>
<p>ὕπνῳ ὕπο γλυκερῷ ταρπώμεθα κοιμηθέντες: </p>
<p>οὐ γάρ πω μύσαν ὄσσε ὑπὸ βλεφάροισιν ἐμοῖσιν </p>
<p>ἐξ οὗ σῇς ὑπὸ χερσὶν ἐμὸς πάϊς ὤλεσε θυμόν, </p>
<p>ἀλλ' αἰεὶ στενάχω καὶ κήδεα μυρία πέσσω </p>
<p>αὐλῆς ἐν χόρτοισι κυλινδόμενος κατὰ κόπρον. </p>
<p>νῦν δὴ καὶ σίτου πασάμην καὶ αἴθοπα οἶνον </p>
<p>λαυκανίης καθέηκα:  πάρος γε μὲν οὔ τι πεπάσμην. </p>
<p>ἦ ῥ', Ἀχιλεὺς δ' ἑτάροισιν ἰδὲ δμῳῇσι κέλευσε </p>
<p>δέμνι' ὑπ' αἰθούσῃ θέμεναι καὶ ῥήγεα καλὰ </p>
<p>πορφύρε' ἐμβαλέειν, στορέσαι τ' ἐφύπερθε τάπητας, </p>
<p>χλαίνας τ' ἐνθέμεναι οὔλας καθύπερθεν ἕσασθαι. </p>
<p>αἳ δ' ἴσαν ἐκ μεγάροιο δάος μετὰ χερσὶν ἔχουσαι, </p>
<p>αἶψα δ' ἄρα στόρεσαν δοιὼ λέχε' ἐγκονέουσαι. </p>
<p>τὸν δ' ἐπικερτομέων προσέφη πόδας ὠκὺς Ἀχιλλεύς: </p>
<p>ἐκτὸς μὲν δὴ λέξο γέρον φίλε, μή τις Ἀχαιῶν </p>
<p>ἐνθάδ' ἐπέλθῃσιν βουληφόρος, οἵ τέ μοι αἰεὶ </p>
<p>βουλὰς βουλεύουσι παρήμενοι, ἣ θέμις ἐστί:  </p>
<p>τῶν εἴ τίς σε ἴδοιτο θοὴν διὰ νύκτα μέλαιναν, </p>
<p>αὐτίκ' ἂν ἐξείποι Ἀγαμέμνονι ποιμένι λαῶν, </p>
<p>καί κεν ἀνάβλησις λύσιος νεκροῖο γένηται. </p>
<p>ἀλλ' ἄγε μοι τόδε εἰπὲ καὶ ἀτρεκέως κατάλεξον, </p>
<p>ποσσῆμαρ μέμονας κτερεϊζέμεν Ἕκτορα δῖον, </p>
<p>ὄφρα τέως αὐτός τε μένω καὶ λαὸν ἐρύκω. </p>
<p>τὸν δ' ἠμείβετ' ἔπειτα γέρων Πρίαμος θεοειδής: </p>
<p>εἰ μὲν δή μ' ἐθέλεις τελέσαι τάφον Ἕκτορι δίῳ, </p>
<p>ὧδέ κέ μοι ῥέζων Ἀχιλεῦ κεχαρισμένα θείης. </p>
<p>οἶσθα γὰρ ὡς κατὰ ἄστυ ἐέλμεθα, τηλόθι δ' ὕλη </p>
<p>ἀξέμεν ἐξ ὄρεος, μάλα δὲ Τρῶες δεδίασιν. </p>
<p>ἐννῆμαρ μέν κ' αὐτὸν ἐνὶ μεγάροις γοάοιμεν, </p>
<p>τῇ δεκάτῃ δέ κε θάπτοιμεν δαινῦτό τε λαός, </p>
<p>ἑνδεκάτῃ δέ κε τύμβον ἐπ' αὐτῷ ποιήσαιμεν, </p>
<p>τῇ δὲ δυωδεκάτῃ πολεμίξομεν εἴ περ ἀνάγκη. </p>
<p>τὸν δ' αὖτε προσέειπε ποδάρκης δῖος Ἀχιλλεύς: </p>
<p>ἔσται τοι καὶ ταῦτα γέρον Πρίαμ' ὡς σὺ κελεύεις: </p>
<p>σχήσω γὰρ πόλεμον τόσσον χρόνον ὅσσον ἄνωγας. </p>
<p>ὣς ἄρα φωνήσας ἐπὶ καρπῷ χεῖρα γέροντος </p>
<p>ἔλλαβε δεξιτερήν, μή πως δείσει' ἐνὶ θυμῷ. </p>
<p>οἳ μὲν ἄρ' ἐν προδόμῳ δόμου αὐτόθι κοιμήσαντο </p>
<p>κῆρυξ καὶ Πρίαμος πυκινὰ φρεσὶ μήδε' ἔχοντες, </p>
<p>αὐτὰρ Ἀχιλλεὺς εὗδε μυχῷ κλισίης ἐϋπήκτου:  </p>
<p>τῷ δὲ Βρισηῒς παρελέξατο καλλιπάρῃος. </p>
<p>ἄλλοι μέν ῥα θεοί τε καὶ ἀνέρες ἱπποκορυσταὶ </p>
<p>εὗδον παννύχιοι μαλακῷ δεδμημένοι ὕπνῳ:  </p>
<p>ἀλλ' οὐχ Ἑρμείαν ἐριούνιον ὕπνος ἔμαρπτεν </p>
<p>ὁρμαίνοντ' ἀνὰ θυμὸν ὅπως Πρίαμον βασιλῆα </p>
<p>νηῶν ἐκπέμψειε λαθὼν ἱεροὺς πυλαωρούς. </p>
<p>στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν:  </p>
<p>ὦ γέρον οὔ νύ τι σοί γε μέλει κακόν, οἷον ἔθ' εὕδεις </p>
<p>ἀνδράσιν ἐν δηΐοισιν, ἐπεί σ' εἴασεν Ἀχιλλεύς. </p>
<p>καὶ νῦν μὲν φίλον υἱὸν ἐλύσαο, πολλὰ δ' ἔδωκας: </p>
<p>σεῖο δέ κε ζωοῦ καὶ τρὶς τόσα δοῖεν ἄποινα </p>
<p>παῖδες τοὶ μετόπισθε λελειμμένοι, αἴ κ' Ἀγαμέμνων </p>
<p>γνώῃ σ' Ἀτρεΐδης, γνώωσι δὲ πάντες Ἀχαιοί. </p>
<p>ὣς ἔφατ', ἔδεισεν δ' ὃ γέρων, κήρυκα δ' ἀνίστη. </p>
<p>τοῖσιν δ' Ἑρμείας ζεῦξ' ἵππους ἡμιόνους τε, </p>
<p>ῥίμφα δ' ἄρ' αὐτὸς ἔλαυνε κατὰ στρατόν, οὐδέ τις ἔγνω. </p>
<p>ἀλλ' ὅτε δὴ πόρον ἷξον ἐϋρρεῖος ποταμοῖο </p>
<p>Ξάνθου δινήεντος, ὃν ἀθάνατος τέκετο Ζεύς, </p>
<p>Ἑρμείας μὲν ἔπειτ' ἀπέβη πρὸς μακρὸν Ὄλυμπον, </p>
<p>Ἠὼς δὲ κροκόπεπλος ἐκίδνατο πᾶσαν ἐπ' αἶαν, </p>
<p>οἳ δ' εἰς ἄστυ ἔλων οἰμωγῇ τε στοναχῇ τε </p>
<p>ἵππους, ἡμίονοι δὲ νέκυν φέρον. οὐδέ τις ἄλλος </p>
<p>ἔγνω πρόσθ' ἀνδρῶν καλλιζώνων τε γυναικῶν, </p>
<p>ἀλλ' ἄρα Κασσάνδρη ἰκέλη χρυσῇ Ἀφροδίτῃ </p>
<p>Πέργαμον εἰσαναβᾶσα φίλον πατέρ' εἰσενόησεν </p>
<p>ἑσταότ' ἐν δίφρῳ, κήρυκά τε ἀστυβοώτην:  </p>
<p>τὸν δ' ἄρ' ἐφ' ἡμιόνων ἴδε κείμενον ἐν λεχέεσσι:  </p>
<p>κώκυσέν τ' ἄρ' ἔπειτα γέγωνέ τε πᾶν κατὰ ἄστυ:  </p>
<p>ὄψεσθε Τρῶες καὶ Τρῳάδες Ἕκτορ' ἰόντες, </p>
<p>εἴ ποτε καὶ ζώοντι μάχης ἐκνοστήσαντι </p>
<p>χαίρετ', ἐπεὶ μέγα χάρμα πόλει τ' ἦν παντί τε δήμῳ. </p>
<p>ὣς ἔφατ', οὐδέ τις αὐτόθ' ἐνὶ πτόλεϊ λίπετ' ἀνὴρ </p>
<p>οὐδὲ γυνή:  πάντας γὰρ ἀάσχετον ἵκετο πένθος: </p>
<p>ἀγχοῦ δὲ ξύμβληντο πυλάων νεκρὸν ἄγοντι. </p>
<p>πρῶται τόν γ' ἄλοχός τε φίλη καὶ πότνια μήτηρ </p>
<p>τιλλέσθην ἐπ' ἄμαξαν ἐΰτροχον ἀΐξασαι </p>
<p>ἁπτόμεναι κεφαλῆς: κλαίων δ' ἀμφίσταθ' ὅμιλος. </p>
<p>καί νύ κε δὴ πρόπαν ἦμαρ ἐς ἠέλιον καταδύντα </p>
<p>Ἕκτορα δάκρυ χέοντες ὀδύροντο πρὸ πυλάων, </p>
<p>εἰ μὴ ἄρ' ἐκ δίφροιο γέρων λαοῖσι μετηύδα:  </p>
<p>εἴξατέ μοι οὐρεῦσι διελθέμεν:  αὐτὰρ ἔπειτα </p>
<p>ἄσεσθε κλαυθμοῖο, ἐπὴν ἀγάγωμι δόμον δέ. </p>
<p>ὣς ἔφαθ', οἳ δὲ διέστησαν καὶ εἶξαν ἀπήνῃ. </p>
<p>οἳ δ' ἐπεὶ εἰσάγαγον κλυτὰ δώματα, τὸν μὲν ἔπειτα </p>
<p>τρητοῖς ἐν λεχέεσσι θέσαν, παρὰ δ' εἷσαν ἀοιδοὺς </p>
<p>θρήνων ἐξάρχους, οἵ τε στονόεσσαν ἀοιδὴν </p>
<p>οἳ μὲν ἄρ' ἐθρήνεον, ἐπὶ δὲ στενάχοντο γυναῖκες. </p>
<p>τῇσιν δ' Ἀνδρομάχη λευκώλενος ἦρχε γόοιο </p>
<p>Ἕκτορος ἀνδροφόνοιο κάρη μετὰ χερσὶν ἔχουσα:  </p>
<p>ἆνερ ἀπ' αἰῶνος νέος ὤλεο, κὰδ δέ με χήρην </p>
<p>λείπεις ἐν μεγάροισι:  πάϊς δ' ἔτι νήπιος αὔτως </p>
<p>ὃν τέκομεν σύ τ' ἐγώ τε δυσάμμοροι, οὐδέ μιν οἴω </p>
<p>ἥβην ἵξεσθαι:  πρὶν γὰρ πόλις ἥδε κατ' ἄκρης </p>
<p>πέρσεται:  ἦ γὰρ ὄλωλας ἐπίσκοπος, ὅς τέ μιν αὐτὴν </p>
<p>ῥύσκευ, ἔχες δ' ἀλόχους κεδνὰς καὶ νήπια τέκνα, </p>
<p>αἳ δή τοι τάχα νηυσὶν ὀχήσονται γλαφυρῇσι, </p>
<p>καὶ μὲν ἐγὼ μετὰ τῇσι:  σὺ δ' αὖ τέκος ἢ ἐμοὶ αὐτῇ </p>
<p>ἕψεαι, ἔνθά κεν ἔργα ἀεικέα ἐργάζοιο </p>
<p>ἀθλεύων πρὸ ἄνακτος ἀμειλίχου, ἤ τις Ἀχαιῶν </p>
<p>ῥίψει χειρὸς ἑλὼν ἀπὸ πύργου λυγρὸν ὄλεθρον </p>
<p>χωόμενος, ᾧ δή που ἀδελφεὸν ἔκτανεν Ἕκτωρ </p>
<p>ἢ πατέρ' ἠὲ καὶ υἱόν, ἐπεὶ μάλα πολλοὶ Ἀχαιῶν </p>
<p>Ἕκτορος ἐν παλάμῃσιν ὀδὰξ ἕλον ἄσπετον οὖδας. </p>
<p>οὐ γὰρ μείλιχος ἔσκε πατὴρ τεὸς ἐν δαῒ λυγρῇ:  </p>
<p>τὼ καί μιν λαοὶ μὲν ὀδύρονται κατὰ ἄστυ, </p>
<p>ἀρητὸν δὲ τοκεῦσι γόον καὶ πένθος ἔθηκας </p>
<p>Ἕκτορ:  ἐμοὶ δὲ μάλιστα λελείψεται ἄλγεα λυγρά. </p>
<p>οὐ γάρ μοι θνῄσκων λεχέων ἐκ χεῖρας ὄρεξας, </p>
<p>οὐδέ τί μοι εἶπες πυκινὸν ἔπος, οὗ τέ κεν αἰεὶ </p>
<p>μεμνῄμην νύκτάς τε καὶ ἤματα δάκρυ χέουσα. </p>
<p>ὣς ἔφατο κλαίουσ', ἐπὶ δὲ στενάχοντο γυναῖκες. </p>
<p>τῇσιν δ' αὖθ' Ἑκάβη ἁδινοῦ ἐξῆρχε γόοιο:  </p>
<p>Ἕκτορ ἐμῷ θυμῷ πάντων πολὺ φίλτατε παίδων, </p>
<p>ἦ μέν μοι ζωός περ ἐὼν φίλος ἦσθα θεοῖσιν:  </p>
<p>οἳ δ' ἄρα σεῦ κήδοντο καὶ ἐν θανάτοιό περ αἴσῃ. </p>
<p>ἄλλους μὲν γὰρ παῖδας ἐμοὺς πόδας ὠκὺς Ἀχιλλεὺς </p>
<p>πέρνασχ' ὅν τιν' ἕλεσκε πέρην ἁλὸς ἀτρυγέτοιο, </p>
<p>ἐς Σάμον ἔς τ' Ἴμβρον καὶ Λῆμνον ἀμιχθαλόεσσαν:  </p>
<p>σεῦ δ' ἐπεὶ ἐξέλετο ψυχὴν ταναήκεϊ χαλκῷ, </p>
<p>πολλὰ ῥυστάζεσκεν ἑοῦ περὶ σῆμ' ἑτάροιο </p>
<p>Πατρόκλου, τὸν ἔπεφνες: ἀνέστησεν δέ μιν οὐδ' ὧς. </p>
<p>νῦν δέ μοι ἑρσήεις καὶ πρόσφατος ἐν μεγάροισι </p>
<p>κεῖσαι, τῷ ἴκελος ὅν τ' ἀργυρότοξος Ἀπόλλων </p>
<p>οἷς ἀγανοῖσι βέλεσσιν ἐποιχόμενος κατέπεφνεν. </p>
<p>ὣς ἔφατο κλαίουσα, γόον δ' ἀλίαστον ὄρινε. </p>
<p>τῇσι δ' ἔπειθ' Ἑλένη τριτάτη ἐξῆρχε γόοιο:  </p>
<p>Ἕκτορ ἐμῷ θυμῷ δαέρων πολὺ φίλτατε πάντων, </p>
<p>ἦ μέν μοι πόσις ἐστὶν Ἀλέξανδρος θεοειδής, </p>
<p>ὅς μ' ἄγαγε Τροίηνδ':  ὡς πρὶν ὤφελλον ὀλέσθαι. </p>
<p>ἤδη γὰρ νῦν μοι τόδε εἰκοστὸν ἔτος ἐστὶν </p>
<p>ἐξ οὗ κεῖθεν ἔβην καὶ ἐμῆς ἀπελήλυθα πάτρης: </p>
<p>ἀλλ' οὔ πω σεῦ ἄκουσα κακὸν ἔπος οὐδ' ἀσύφηλον:  </p>
<p>ἀλλ' εἴ τίς με καὶ ἄλλος ἐνὶ μεγάροισιν ἐνίπτοι </p>
<p>δαέρων ἢ γαλόων ἢ εἰνατέρων εὐπέπλων, </p>
<p>ἢ ἑκυρή, ἑκυρὸς δὲ πατὴρ ὣς ἤπιος αἰεί, </p>
<p>ἀλλὰ σὺ τὸν ἐπέεσσι παραιφάμενος κατέρυκες </p>
<p>σῇ τ' ἀγανοφροσύνῃ καὶ σοῖς ἀγανοῖς ἐπέεσσι. </p>
<p>τὼ σέ θ' ἅμα κλαίω καὶ ἔμ' ἄμμορον ἀχνυμένη κῆρ:  </p>
<p>οὐ γάρ τίς μοι ἔτ' ἄλλος ἐνὶ Τροίῃ εὐρείῃ </p>
<p>ἤπιος οὐδὲ φίλος, πάντες δέ με πεφρίκασιν. </p>
<p>ὣς ἔφατο κλαίουσ', ἐπὶ δ' ἔστενε δῆμος ἀπείρων. </p>
<p>λαοῖσιν δ' ὃ γέρων Πρίαμος μετὰ μῦθον ἔειπεν:  </p>
<p>ἄξετε νῦν Τρῶες ξύλα ἄστυ δέ, μὴ δέ τι θυμῷ </p>
<p>δείσητ' Ἀργείων πυκινὸν λόχον:  ἦ γὰρ Ἀχιλλεὺς </p>
<p>πέμπων μ' ὧδ' ἐπέτελλε μελαινάων ἀπὸ νηῶν </p>
<p>μὴ πρὶν πημανέειν πρὶν δωδεκάτη μόλῃ ἠώς. </p>
<p>ὣς ἔφαθ', οἳ δ' ὑπ' ἀμάξῃσιν βόας ἡμιόνους τε </p>
<p>ζεύγνυσαν, αἶψα δ' ἔπειτα πρὸ ἄστεος ἠγερέθοντο. </p>
<p>ἐννῆμαρ μὲν τοί γε ἀγίνεον ἄσπετον ὕλην:  </p>
<p>ἀλλ' ὅτε δὴ δεκάτη ἐφάνη φαεσίμβροτος ἠώς, </p>
<p>καὶ τότ' ἄρ' ἐξέφερον θρασὺν Ἕκτορα δάκρυ χέοντες, </p>
<p>ἐν δὲ πυρῇ ὑπάτῃ νεκρὸν θέσαν, ἐν δ' ἔβαλον πῦρ. </p>
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>τῆμος ἄρ' ἀμφὶ πυρὴν κλυτοῦ Ἕκτορος ἔγρετο λαός. </p>
<p>αὐτὰρ ἐπεί ῥ' ἤγερθεν ὁμηγερέες τ' ἐγένοντο </p>
<p>πρῶτον μὲν κατὰ πυρκαϊὴν σβέσαν αἴθοπι οἴνῳ </p>
<p>πᾶσαν, ὁπόσσον ἐπέσχε πυρὸς μένος: αὐτὰρ ἔπειτα </p>
<p>ὀστέα λευκὰ λέγοντο κασίγνητοί θ' ἕταροί τε </p>
<p>μυρόμενοι, θαλερὸν δὲ κατείβετο δάκρυ παρειῶν. </p>
<p>καὶ τά γε χρυσείην ἐς λάρνακα θῆκαν ἑλόντες </p>
<p>πορφυρέοις πέπλοισι καλύψαντες μαλακοῖσιν. </p>
<p>αἶψα δ' ἄρ' ἐς κοίλην κάπετον θέσαν, αὐτὰρ ὕπερθε </p>
<p>πυκνοῖσιν λάεσσι κατεστόρεσαν μεγάλοισι:  </p>
<p>ῥίμφα δὲ σῆμ' ἔχεαν, περὶ δὲ σκοποὶ ἥατο πάντῃ, </p>
<p>μὴ πρὶν ἐφορμηθεῖεν ἐϋκνήμιδες Ἀχαιοί. </p>
<p>χεύαντες δὲ τὸ σῆμα πάλιν κίον:  αὐτὰρ ἔπειτα </p>
<p>εὖ συναγειρόμενοι δαίνυντ' ἐρικυδέα δαῖτα </p>
<p>δώμασιν ἐν Πριάμοιο διοτρεφέος βασιλῆος. </p>
<p>ὣς οἵ γ' ἀμφίεπον τάφον Ἕκτορος ἱπποδάμοιο. </p></div1></text></body></work>