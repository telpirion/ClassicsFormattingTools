<?xml version='1.0' encoding='UTF-8'?>
<work><header status="new" type="text">

<fileDesc>

<titleStmt>
<title>Odyssey (Greek). Machine readable text</title>
<author>Homer</author>
</titleStmt>

<extent>about 419Kb</extent>

<notesStmt><note anchored="yes">Text scanned at U. Chicago in 1989.  Basic SGML tagging by Lauren Burka and Chiara Thayer.</note></notesStmt>
<sourceDesc>
<biblStruct>
	<monogr>
		<author>Homer</author><title>The Odyssey with an English Translation by A.T. Murray, PH.D. in two volumes</title>

		<imprint>
<publisher>Cambridge, MA., Harvard University Press; London, William Heinemann, Ltd.</publisher><date>1919</date></imprint>
	</monogr>
</biblStruct>
</sourceDesc>


</fileDesc>

</header>
<body><text>
<div1 lines="444" n="1">
<p>ἄνδρα μοι ἔννεπε, μοῦσα, πολύτροπον, ὃς μάλα πολλὰ </p>
<p>πλάγχθη, ἐπεὶ Τροίης ἱερὸν πτολίεθρον ἔπερσεν:  </p>
<p>πολλῶν δ' ἀνθρώπων ἴδεν ἄστεα καὶ νόον ἔγνω, </p>
<p>πολλὰ δ' ὅ γ' ἐν πόντῳ πάθεν ἄλγεα ὃν κατὰ θυμόν, </p>
<p>ἀρνύμενος ἥν τε ψυχὴν καὶ νόστον ἑταίρων. </p>
<p>ἀλλ' οὐδ' ὣς ἑτάρους ἐρρύσατο, ἱέμενός περ:  </p>
<p>αὐτῶν γὰρ σφετέρῃσιν ἀτασθαλίῃσιν ὄλοντο, </p>
<p>νήπιοι, οἳ κατὰ βοῦς Ὑπερίονος Ἠελίοιο </p>
<p>ἤσθιον:  αὐτὰρ ὁ τοῖσιν ἀφείλετο νόστιμον ἦμαρ. </p>
<p>τῶν ἁμόθεν γε, θεά, θύγατερ Διός, εἰπὲ καὶ ἡμῖν. </p>
<p>ἔνθ' ἄλλοι μὲν πάντες, ὅσοι φύγον αἰπὺν ὄλεθρον, </p>
<p>οἴκοι ἔσαν, πόλεμόν τε πεφευγότες ἠδὲ θάλασσαν:  </p>
<p>τὸν δ' οἶον νόστου κεχρημένον ἠδὲ γυναικὸς </p>
<p>νύμφη πότνι' ἔρυκε Καλυψὼ δῖα θεάων </p>
<p>ἐν σπέσσι γλαφυροῖσι, λιλαιομένη πόσιν εἶναι. </p>
<p>ἀλλ' ὅτε δὴ ἔτος ἦλθε περιπλομένων ἐνιαυτῶν, </p>
<p>τῷ οἱ ἐπεκλώσαντο θεοὶ οἶκόνδε νέεσθαι </p>
<p>εἰς Ἰθάκην, οὐδ' ἔνθα πεφυγμένος ἦεν ἀέθλων </p>
<p>καὶ μετὰ οἷσι φίλοισι. θεοὶ δ' ἐλέαιρον ἅπαντες </p>
<p>νόσφι Ποσειδάωνος: ὁ δ' ἀσπερχὲς μενέαινεν </p>
<p>ἀντιθέῳ Ὀδυσῆι πάρος ἣν γαῖαν ἱκέσθαι. </p>
<p>ἀλλ' ὁ μὲν Αἰθίοπας μετεκίαθε τηλόθ' ἐόντας, </p>
<p>Αἰθίοπας τοὶ διχθὰ δεδαίαται, ἔσχατοι ἀνδρῶν, </p>
<p>οἱ μὲν δυσομένου Ὑπερίονος οἱ δ' ἀνιόντος, </p>
<p>ἀντιόων ταύρων τε καὶ ἀρνειῶν ἑκατόμβης. </p>
<p>ἔνθ' ὅ γ' ἐτέρπετο δαιτὶ παρήμενος: οἱ δὲ δὴ ἄλλοι </p>
<p>Ζηνὸς ἐνὶ μεγάροισιν Ὀλυμπίου ἁθρόοι ἦσαν. </p>
<p>τοῖσι δὲ μύθων ἦρχε πατὴρ ἀνδρῶν τε θεῶν τε:  </p>
<p>μνήσατο γὰρ κατὰ θυμὸν ἀμύμονος Αἰγίσθοιο, </p>
<p>τόν ῥ' Ἀγαμεμνονίδης τηλεκλυτὸς ἔκταν' Ὀρέστης: </p>
<p>τοῦ ὅ γ' ἐπιμνησθεὶς ἔπε' ἀθανάτοισι μετηύδα:  </p>
<p>ὢ πόποι, οἷον δή νυ θεοὺς βροτοὶ αἰτιόωνται:  </p>
<p>ἐξ ἡμέων γάρ φασι κάκ' ἔμμεναι, οἱ δὲ καὶ αὐτοὶ </p>
<p>σφῇσιν ἀτασθαλίῃσιν ὑπὲρ μόρον ἄλγε' ἔχουσιν, </p>
<p>ὡς καὶ νῦν Αἴγισθος ὑπὲρ μόρον Ἀτρεΐδαο </p>
<p>γῆμ' ἄλοχον μνηστήν, τὸν δ' ἔκτανε νοστήσαντα, </p>
<p>εἰδὼς αἰπὺν ὄλεθρον, ἐπεὶ πρό οἱ εἴπομεν ἡμεῖς, </p>
<p>Ἑρμείαν πέμψαντες, ἐύσκοπον ἀργεϊφόντην, </p>
<p>μήτ' αὐτὸν κτείνειν μήτε μνάασθαι ἄκοιτιν:  </p>
<p>ἐκ γὰρ Ὀρέσταο τίσις ἔσσεται Ἀτρεΐδαο, </p>
<p>ὁππότ' ἂν ἡβήσῃ τε καὶ ἧς ἱμείρεται αἴης. </p>
<p>ὣς ἔφαθ' Ἑρμείας, ἀλλ' οὐ φρένας Αἰγίσθοιο </p>
<p>πεῖθ' ἀγαθὰ φρονέων:  νῦν δ' ἁθρόα πάντ' ἀπέτισεν. </p>
<p>τὸν δ' ἠμείβετ' ἔπειτα θεά, γλαυκῶπις Ἀθήνη:  </p>
<p>ὦ πάτερ ἡμέτερε Κρονίδη, ὕπατε κρειόντων, </p>
<p>καὶ λίην κεῖνός γε ἐοικότι κεῖται ὀλέθρῳ:  </p>
<p>ὡς ἀπόλοιτο καὶ ἄλλος, ὅτις τοιαῦτά γε ῥέζοι:  </p>
<p>ἀλλά μοι ἀμφ' Ὀδυσῆι δαΐφρονι δαίεται ἦτορ, </p>
<p>δυσμόρῳ, ὃς δὴ δηθὰ φίλων ἄπο πήματα πάσχει </p>
<p>νήσῳ ἐν ἀμφιρύτῃ, ὅθι τ' ὀμφαλός ἐστι θαλάσσης. </p>
<p>νῆσος δενδρήεσσα, θεὰ δ' ἐν δώματα ναίει, </p>
<p>Ἄτλαντος θυγάτηρ ὀλοόφρονος, ὅς τε θαλάσσης </p>
<p>πάσης βένθεα οἶδεν, ἔχει δέ τε κίονας αὐτὸς </p>
<p>μακράς, αἳ γαῖάν τε καὶ οὐρανὸν ἀμφὶς ἔχουσιν. </p>
<p>τοῦ θυγάτηρ δύστηνον ὀδυρόμενον κατερύκει, </p>
<p>αἰεὶ δὲ μαλακοῖσι καὶ αἱμυλίοισι λόγοισιν </p>
<p>θέλγει, ὅπως Ἰθάκης ἐπιλήσεται:  αὐτὰρ Ὀδυσσεύς, </p>
<p>ἱέμενος καὶ καπνὸν ἀποθρῴσκοντα νοῆσαι </p>
<p>ἧς γαίης, θανέειν ἱμείρεται. οὐδέ νυ σοί περ </p>
<p>ἐντρέπεται φίλον ἦτορ, Ὀλύμπιε. οὔ νύ τ' Ὀδυσσεὺς </p>
<p>Ἀργείων παρὰ νηυσὶ χαρίζετο ἱερὰ ῥέζων </p>
<p>Τροίῃ ἐν εὐρείῃ; τί νύ οἱ τόσον ὠδύσαο, Ζεῦ; </p>
<p>τὴν δ' ἀπαμειβόμενος προσέφη νεφεληγερέτα Ζεύς: </p>
<p>τέκνον ἐμόν, ποῖόν σε ἔπος φύγεν ἕρκος ὀδόντων. </p>
<p>πῶς ἂν ἔπειτ' Ὀδυσῆος ἐγὼ θείοιο λαθοίμην, </p>
<p>ὃς περὶ μὲν νόον ἐστὶ βροτῶν, περὶ δ' ἱρὰ θεοῖσιν </p>
<p>ἀθανάτοισιν ἔδωκε, τοὶ οὐρανὸν εὐρὺν ἔχουσιν; </p>
<p>ἀλλὰ Ποσειδάων γαιήοχος ἀσκελὲς αἰεὶ </p>
<p>Κύκλωπος κεχόλωται, ὃν ὀφθαλμοῦ ἀλάωσεν, </p>
<p>ἀντίθεον Πολύφημον, ὅου κράτος ἐστὶ μέγιστον </p>
<p>πᾶσιν Κυκλώπεσσι:  Θόωσα δέ μιν τέκε νύμφη, </p>
<p>Φόρκυνος θυγάτηρ ἁλὸς ἀτρυγέτοιο μέδοντος, </p>
<p>ἐν σπέσσι γλαφυροῖσι Ποσειδάωνι μιγεῖσα. </p>
<p>ἐκ τοῦ δὴ Ὀδυσῆα Ποσειδάων ἐνοσίχθων </p>
<p>οὔ τι κατακτείνει, πλάζει δ' ἀπὸ πατρίδος αἴης. </p>
<p>ἀλλ' ἄγεθ', ἡμεῖς οἵδε περιφραζώμεθα πάντες </p>
<p>νόστον, ὅπως ἔλθῃσι:  Ποσειδάων δὲ μεθήσει </p>
<p>ὃν χόλον:  οὐ μὲν γὰρ τι δυνήσεται ἀντία πάντων </p>
<p>ἀθανάτων ἀέκητι θεῶν ἐριδαινέμεν οἶος. </p>
<p>τὸν δ' ἠμείβετ' ἔπειτα θεά, γλαυκῶπις Ἀθήνη:  </p>
<p>ὦ πάτερ ἡμέτερε Κρονίδη, ὕπατε κρειόντων, </p>
<p>εἰ μὲν δὴ νῦν τοῦτο φίλον μακάρεσσι θεοῖσιν, </p>
<p>νοστῆσαι Ὀδυσῆα πολύφρονα ὅνδε δόμονδε, </p>
<p>Ἑρμείαν μὲν ἔπειτα διάκτορον ἀργεϊφόντην </p>
<p>νῆσον ἐς Ὠγυγίην ὀτρύνομεν, ὄφρα τάχιστα </p>
<p>νύμφῃ ἐυπλοκάμῳ εἴπῃ νημερτέα βουλήν, </p>
<p>νόστον Ὀδυσσῆος ταλασίφρονος, ὥς κε νέηται:  </p>
<p>αὐτὰρ ἐγὼν Ἰθάκηνδ' ἐσελεύσομαι, ὄφρα οἱ υἱὸν </p>
<p>μᾶλλον ἐποτρύνω καί οἱ μένος ἐν φρεσὶ θείω, </p>
<p>εἰς ἀγορὴν καλέσαντα κάρη κομόωντας Ἀχαιοὺς </p>
<p>πᾶσι μνηστήρεσσιν ἀπειπέμεν, οἵ τέ οἱ αἰεὶ </p>
<p>μῆλ' ἁδινὰ σφάζουσι καὶ εἰλίποδας ἕλικας βοῦς. </p>
<p>πέμψω δ' ἐς Σπάρτην τε καὶ ἐς Πύλον ἠμαθόεντα </p>
<p>νόστον πευσόμενον πατρὸς φίλου, ἤν που ἀκούσῃ, </p>
<p>ἠδ' ἵνα μιν κλέος ἐσθλὸν ἐν ἀνθρώποισιν ἔχῃσιν. </p>
<p>ὣς εἰποῦσ' ὑπὸ ποσσὶν ἐδήσατο καλὰ πέδιλα, </p>
<p>ἀμβρόσια χρύσεια, τά μιν φέρον ἠμὲν ἐφ' ὑγρὴν </p>
<p>ἠδ' ἐπ' ἀπείρονα γαῖαν ἅμα πνοιῇς ἀνέμοιο:  </p>
<p>εἵλετο δ' ἄλκιμον ἔγχος, ἀκαχμένον ὀξέι χαλκῷ, </p>
<p>βριθὺ μέγα στιβαρόν, τῷ δάμνησι στίχας ἀνδρῶν </p>
<p>ἡρώων, τοῖσίν τε κοτέσσεται ὀβριμοπάτρη. </p>
<p>βῆ δὲ κατ' Οὐλύμποιο καρήνων ἀίξασα, </p>
<p>στῆ δ' Ἰθάκης ἐνὶ δήμῳ ἐπὶ προθύροις Ὀδυσῆος, </p>
<p>οὐδοῦ ἐπ' αὐλείου:  παλάμῃ δ' ἔχε χάλκεον ἔγχος, </p>
<p>εἰδομένη ξείνῳ, Ταφίων ἡγήτορι Μέντῃ. </p>
<p>εὗρε δ' ἄρα μνηστῆρας ἀγήνορας. οἱ μὲν ἔπειτα </p>
<p>πεσσοῖσι προπάροιθε θυράων θυμὸν ἔτερπον </p>
<p>ἥμενοι ἐν ῥινοῖσι βοῶν, οὓς ἔκτανον αὐτοί:  </p>
<p>κήρυκες δ' αὐτοῖσι καὶ ὀτρηροὶ θεράποντες </p>
<p>οἱ μὲν οἶνον ἔμισγον ἐνὶ κρητῆρσι καὶ ὕδωρ, </p>
<p>οἱ δ' αὖτε σπόγγοισι πολυτρήτοισι τραπέζας </p>
<p>νίζον καὶ πρότιθεν, τοὶ δὲ κρέα πολλὰ δατεῦντο. </p>
<p>τὴν δὲ πολὺ πρῶτος ἴδε Τηλέμαχος θεοειδής, </p>
<p>ἧστο γὰρ ἐν μνηστῆρσι φίλον τετιημένος ἦτορ, </p>
<p>ὀσσόμενος πατέρ' ἐσθλὸν ἐνὶ φρεσίν, εἴ ποθεν ἐλθὼν </p>
<p>μνηστήρων τῶν μὲν σκέδασιν κατὰ δώματα θείη, </p>
<p>τιμὴν δ' αὐτὸς ἔχοι καὶ δώμασιν οἷσιν ἀνάσσοι. </p>
<p>τὰ φρονέων, μνηστῆρσι μεθήμενος, εἴσιδ' Ἀθήνην. </p>
<p>βῆ δ' ἰθὺς προθύροιο, νεμεσσήθη δ' ἐνὶ θυμῷ </p>
<p>ξεῖνον δηθὰ θύρῃσιν ἐφεστάμεν:  ἐγγύθι δὲ στὰς </p>
<p>χεῖρ' ἕλε δεξιτερὴν καὶ ἐδέξατο χάλκεον ἔγχος, </p>
<p>καί μιν φωνήσας ἔπεα πτερόεντα προσηύδα:  </p>
<p>χαῖρε, ξεῖνε, παρ' ἄμμι φιλήσεαι:  αὐτὰρ ἔπειτα </p>
<p>δείπνου πασσάμενος μυθήσεαι ὅττεό σε χρή. </p>
<p>ὣς εἰπὼν ἡγεῖθ', ἡ δ' ἕσπετο Παλλὰς Ἀθήνη. </p>
<p>οἱ δ' ὅτε δή ῥ' ἔντοσθεν ἔσαν δόμου ὑψηλοῖο, </p>
<p>ἔγχος μέν ῥ' ἔστησε φέρων πρὸς κίονα μακρὴν </p>
<p>δουροδόκης ἔντοσθεν ἐυξόου, ἔνθα περ ἄλλα </p>
<p>ἔγχε' Ὀδυσσῆος ταλασίφρονος ἵστατο πολλά, </p>
<p>αὐτὴν δ' ἐς θρόνον εἷσεν ἄγων, ὑπὸ λῖτα πετάσσας, </p>
<p>καλὸν δαιδάλεον:  ὑπὸ δὲ θρῆνυς ποσὶν ἦεν. </p>
<p>πὰρ δ' αὐτὸς κλισμὸν θέτο ποικίλον, ἔκτοθεν ἄλλων </p>
<p>μνηστήρων, μὴ ξεῖνος ἀνιηθεὶς ὀρυμαγδῷ </p>
<p>δείπνῳ ἁδήσειεν, ὑπερφιάλοισι μετελθών, </p>
<p>ἠδ' ἵνα μιν περὶ πατρὸς ἀποιχομένοιο ἔροιτο. </p>
<p>χέρνιβα δ' ἀμφίπολος προχόῳ ἐπέχευε φέρουσα </p>
<p>καλῇ χρυσείῃ, ὑπὲρ ἀργυρέοιο λέβητος, </p>
<p>νίψασθαι:  παρὰ δὲ ξεστὴν ἐτάνυσσε τράπεζαν. </p>
<p>σῖτον δ' αἰδοίη ταμίη παρέθηκε φέρουσα, </p>
<p>εἴδατα πόλλ' ἐπιθεῖσα, χαριζομένη παρεόντων:  </p>
<p>δαιτρὸς δὲ κρειῶν πίνακας παρέθηκεν ἀείρας </p>
<p>παντοίων, παρὰ δέ σφι τίθει χρύσεια κύπελλα:  </p>
<p>κῆρυξ δ' αὐτοῖσιν θάμ' ἐπῴχετο οἰνοχοεύων. </p>
<p>ἐς δ' ἦλθον μνηστῆρες ἀγήνορες. οἱ μὲν ἔπειτα </p>
<p>ἑξείης ἕζοντο κατὰ κλισμούς τε θρόνους τε, </p>
<p>τοῖσι δὲ κήρυκες μὲν ὕδωρ ἐπὶ χεῖρας ἔχευαν, </p>
<p>σῖτον δὲ δμῳαὶ παρενήνεον ἐν κανέοισιν, </p>
<p>κοῦροι δὲ κρητῆρας ἐπεστέψαντο ποτοῖο. </p>
<p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο </p>
<p>μνηστῆρες, τοῖσιν μὲν ἐνὶ φρεσὶν ἄλλα μεμήλει, </p>
<p>μολπή τ' ὀρχηστύς τε:  τὰ γὰρ τ' ἀναθήματα δαιτός: </p>
<p>κῆρυξ δ' ἐν χερσὶν κίθαριν περικαλλέα θῆκεν </p>
<p>Φημίῳ, ὅς ῥ' ἤειδε παρὰ μνηστῆρσιν ἀνάγκῃ. </p>
<p>ἦ τοι ὁ φορμίζων ἀνεβάλλετο καλὸν ἀείδειν. </p>
<p>αὐτὰρ Τηλέμαχος προσέφη γλαυκῶπιν Ἀθήνην, </p>
<p>ἄγχι σχὼν κεφαλήν, ἵνα μὴ πευθοίαθ' οἱ ἄλλοι:  </p>
<p>ξεῖνε φίλ', ἦ καὶ μοι νεμεσήσεαι ὅττι κεν εἴπω; </p>
<p>τούτοισιν μὲν ταῦτα μέλει, κίθαρις καὶ ἀοιδή, </p>
<p>ῥεῖ', ἐπεὶ ἀλλότριον βίοτον νήποινον ἔδουσιν, </p>
<p>ἀνέρος, οὗ δή που λεύκ' ὀστέα πύθεται ὄμβρῳ </p>
<p>κείμεν' ἐπ' ἠπείρου, ἢ εἰν ἁλὶ κῦμα κυλίνδει. </p>
<p>εἰ κεῖνόν γ' Ἰθάκηνδε ἰδοίατο νοστήσαντα, </p>
<p>πάντες κ' ἀρησαίατ' ἐλαφρότεροι πόδας εἶναι </p>
<p>ἢ ἀφνειότεροι χρυσοῖό τε ἐσθῆτός τε. </p>
<p>νῦν δ' ὁ μὲν ὣς ἀπόλωλε κακὸν μόρον, οὐδέ τις ἡμῖν </p>
<p>θαλπωρή, εἴ πέρ τις ἐπιχθονίων ἀνθρώπων </p>
<p>φῇσιν ἐλεύσεσθαι:  τοῦ δ' ὤλετο νόστιμον ἦμαρ. </p>
<p>ἀλλ' ἄγε μοι τόδε εἰπὲ καὶ ἀτρεκέως κατάλεξον:  </p>
<p>τίς πόθεν εἰς ἀνδρῶν; πόθι τοι πόλις ἠδὲ τοκῆες; </p>
<p>ὁπποίης τ' ἐπὶ νηὸς ἀφίκεο:  πῶς δέ σε ναῦται </p>
<p>ἤγαγον εἰς Ἰθάκην; τίνες ἔμμεναι εὐχετόωντο; </p>
<p>οὐ μὲν γὰρ τί σε πεζὸν ὀίομαι ἐνθάδ' ἱκέσθαι. </p>
<p>καί μοι τοῦτ' ἀγόρευσον ἐτήτυμον, ὄφρ' ἐὺ εἰδῶ, </p>
<p>ἠὲ νέον μεθέπεις ἦ καὶ πατρώιός ἐσσι </p>
<p>ξεῖνος, ἐπεὶ πολλοὶ ἴσαν ἀνέρες ἡμέτερον δῶ </p>
<p>ἄλλοι, ἐπεὶ καὶ κεῖνος ἐπίστροφος ἦν ἀνθρώπων. </p>
<p>τὸν δ' αὖτε προσέειπε θεά, γλαυκῶπις Ἀθήνη:  </p>
<p>τοιγὰρ ἐγώ τοι ταῦτα μάλ' ἀτρεκέως ἀγορεύσω. </p>
<p>Μέντης Ἀγχιάλοιο δαΐφρονος εὔχομαι εἶναι </p>
<p>υἱός, ἀτὰρ Ταφίοισι φιληρέτμοισιν ἀνάσσω. </p>
<p>νῦν δ' ὧδε ξὺν νηὶ κατήλυθον ἠδ' ἑτάροισιν </p>
<p>πλέων ἐπὶ οἴνοπα πόντον ἐπ' ἀλλοθρόους ἀνθρώπους, </p>
<p>ἐς Τεμέσην μετὰ χαλκόν, ἄγω δ' αἴθωνα σίδηρον. </p>
<p>νηῦς δέ μοι ἥδ' ἕστηκεν ἐπ' ἀγροῦ νόσφι πόληος, </p>
<p>ἐν λιμένι Ῥείθρῳ ὑπὸ Νηίῳ ὑλήεντι. </p>
<p>ξεῖνοι δ' ἀλλήλων πατρώιοι εὐχόμεθ' εἶναι </p>
<p>ἐξ ἀρχῆς, εἴ πέρ τε γέροντ' εἴρηαι ἐπελθὼν </p>
<p>Λαέρτην ἥρωα, τὸν οὐκέτι φασὶ πόλινδε </p>
<p>ἔρχεσθ', ἀλλ' ἀπάνευθεν ἐπ' ἀγροῦ πήματα πάσχειν </p>
<p>γρηὶ σὺν ἀμφιπόλῳ, ἥ οἱ βρῶσίν τε πόσιν τε </p>
<p>παρτιθεῖ, εὖτ' ἄν μιν κάματος κατὰ γυῖα λάβῃσιν </p>
<p>ἑρπύζοντ' ἀνὰ γουνὸν ἀλωῆς οἰνοπέδοιο. </p>
<p>νῦν δ' ἦλθον:  δὴ γάρ μιν ἔφαντ' ἐπιδήμιον εἶναι, </p>
<p>σὸν πατέρ':  ἀλλά νυ τόν γε θεοὶ βλάπτουσι κελεύθου. </p>
<p>οὐ γάρ πω τέθνηκεν ἐπὶ χθονὶ δῖος Ὀδυσσεύς, </p>
<p>ἀλλ' ἔτι που ζωὸς κατερύκεται εὐρέι πόντῳ </p>
<p>νήσῳ ἐν ἀμφιρύτῃ, χαλεποὶ δέ μιν ἄνδρες ἔχουσιν </p>
<p>ἄγριοι, οἵ που κεῖνον ἐρυκανόωσ' ἀέκοντα. </p>
<p>αὐτὰρ νῦν τοι ἐγὼ μαντεύσομαι, ὡς ἐνὶ θυμῷ </p>
<p>ἀθάνατοι βάλλουσι καὶ ὡς τελέεσθαι ὀίω, </p>
<p>οὔτε τι μάντις ἐὼν οὔτ' οἰωνῶν σάφα εἰδώς. </p>
<p>οὔ τοι ἔτι δηρόν γε φίλης ἀπὸ πατρίδος αἴης </p>
<p>ἔσσεται, οὐδ' εἴ πέρ τε σιδήρεα δέσματ' ἔχῃσιν:  </p>
<p>φράσσεται ὥς κε νέηται, ἐπεὶ πολυμήχανός ἐστιν. </p>
<p>ἀλλ' ἄγε μοι τόδε εἰπὲ καὶ ἀτρεκέως κατάλεξον, </p>
<p>εἰ δὴ ἐξ αὐτοῖο τόσος πάϊς εἰς Ὀδυσῆος. </p>
<p>αἰνῶς μὲν κεφαλήν τε καὶ ὄμματα καλὰ ἔοικας </p>
<p>κείνῳ, ἐπεὶ θαμὰ τοῖον ἐμισγόμεθ' ἀλλήλοισιν, </p>
<p>πρίν γε τὸν ἐς Τροίην ἀναβήμεναι, ἔνθα περ ἄλλοι </p>
<p>Ἀργείων οἱ ἄριστοι ἔβαν κοίλῃς ἐνὶ νηυσίν:  </p>
<p>ἐκ τοῦ δ' οὔτ' Ὀδυσῆα ἐγὼν ἴδον οὔτ' ἔμ' ἐκεῖνος. </p>
<p>τὴν δ' αὖ Τηλέμαχος πεπνυμένος ἀντίον ηὔδα:  </p>
<p>τοιγὰρ ἐγώ τοι, ξεῖνε, μάλ' ἀτρεκέως ἀγορεύσω. </p>
<p>μήτηρ μέν τέ μέ φησι τοῦ ἔμμεναι, αὐτὰρ ἐγώ γε </p>
<p>οὐκ οἶδ':  οὐ γάρ πώ τις ἑὸν γόνον αὐτὸς ἀνέγνω. </p>
<p>ὡς δὴ ἐγώ γ' ὄφελον μάκαρός νύ τευ ἔμμεναι υἱὸς </p>
<p>ἀνέρος, ὃν κτεάτεσσιν ἑοῖς ἔπι γῆρας ἔτετμε. </p>
<p>νῦν δ' ὃς ἀποτμότατος γένετο θνητῶν ἀνθρώπων, </p>
<p>τοῦ μ' ἔκ φασι γενέσθαι, ἐπεὶ σύ με τοῦτ' ἐρεείνεις. </p>
<p>τὸν δ' αὖτε προσέειπε θεά, γλαυκῶπις Ἀθήνη:  </p>
<p>οὐ μέν τοι γενεήν γε θεοὶ νώνυμνον ὀπίσσω </p>
<p>θῆκαν, ἐπεὶ σέ γε τοῖον ἐγείνατο Πηνελόπεια. </p>
<p>ἀλλ' ἄγε μοι τόδε εἰπὲ καὶ ἀτρεκέως κατάλεξον:  </p>
<p>τίς δαίς, τίς δὲ ὅμιλος ὅδ' ἔπλετο; τίπτε δέ σε χρεώ; </p>
<p>εἰλαπίνη ἠὲ γάμος; ἐπεὶ οὐκ ἔρανος τάδε γ' ἐστίν:  </p>
<p>ὥς τέ μοι ὑβρίζοντες ὑπερφιάλως δοκέουσι </p>
<p>δαίνυσθαι κατὰ δῶμα. νεμεσσήσαιτό κεν ἀνὴρ </p>
<p>αἴσχεα πόλλ' ὁρόων, ὅς τις πινυτός γε μετέλθοι. </p>
<p>τὴν δ' αὖ Τηλέμαχος πεπνυμένος ἀντίον ηὔδα:  </p>
<p>ξεῖν', ἐπεὶ ἂρ δὴ ταῦτά μ' ἀνείρεαι ἠδὲ μεταλλᾷς, </p>
<p>μέλλεν μέν ποτε οἶκος ὅδ' ἀφνειὸς καὶ ἀμύμων </p>
<p>ἔμμεναι, ὄφρ' ἔτι κεῖνος ἀνὴρ ἐπιδήμιος ἦεν:  </p>
<p>νῦν δ' ἑτέρως ἐβόλοντο θεοὶ κακὰ μητιόωντες, </p>
<p>οἳ κεῖνον μὲν ἄιστον ἐποίησαν περὶ πάντων </p>
<p>ἀνθρώπων, ἐπεὶ οὔ κε θανόντι περ ὧδ' ἀκαχοίμην, </p>
<p>εἰ μετὰ οἷς ἑτάροισι δάμη Τρώων ἐνὶ δήμῳ, </p>
<p>ἠὲ φίλων ἐν χερσίν, ἐπεὶ πόλεμον τολύπευσεν. </p>
<p>τῷ κέν οἱ τύμβον μὲν ἐποίησαν Παναχαιοί, </p>
<p>ἠδέ κε καὶ ᾧ παιδὶ μέγα κλέος ἤρατ' ὀπίσσω. </p>
<p>νῦν δέ μιν ἀκλειῶς ἅρπυιαι ἀνηρείψαντο:  </p>
<p>οἴχετ' ἄιστος ἄπυστος, ἐμοὶ δ' ὀδύνας τε γόους τε </p>
<p>κάλλιπεν. οὐδέ τι κεῖνον ὀδυρόμενος στεναχίζω </p>
<p>οἶον, ἐπεί νύ μοι ἄλλα θεοὶ κακὰ κήδε' ἔτευξαν. </p>
<p>ὅσσοι γὰρ νήσοισιν ἐπικρατέουσιν ἄριστοι, </p>
<p>Δουλιχίῳ τε Σάμῃ τε καὶ ὑλήεντι Ζακύνθῳ, </p>
<p>ἠδ' ὅσσοι κραναὴν Ἰθάκην κάτα κοιρανέουσιν, </p>
<p>τόσσοι μητέρ' ἐμὴν μνῶνται, τρύχουσι δὲ οἶκον. </p>
<p>ἡ δ' οὔτ' ἀρνεῖται στυγερὸν γάμον οὔτε τελευτὴν </p>
<p>ποιῆσαι δύναται:  τοὶ δὲ φθινύθουσιν ἔδοντες </p>
<p>οἶκον ἐμόν:  τάχα δή με διαρραίσουσι καὶ αὐτόν. </p>
<p>τὸν δ' ἐπαλαστήσασα προσηύδα Παλλὰς Ἀθήνη:  </p>
<p>ὢ πόποι, ἦ δὴ πολλὸν ἀποιχομένου Ὀδυσῆος </p>
<p>δεύῃ, ὅ κε μνηστῆρσιν ἀναιδέσι χεῖρας ἐφείη. </p>
<p>εἰ γὰρ νῦν ἐλθὼν δόμου ἐν πρώτῃσι θύρῃσι </p>
<p>σταίη, ἔχων πήληκα καὶ ἀσπίδα καὶ δύο δοῦρε, </p>
<p>τοῖος ἐὼν οἷόν μιν ἐγὼ τὰ πρῶτ' ἐνόησα </p>
<p>οἴκῳ ἐν ἡμετέρῳ πίνοντά τε τερπόμενόν τε, </p>
<p>ἐξ Ἐφύρης ἀνιόντα παρ' Ἴλου Μερμερίδαο </p>
<p>ᾤχετο γὰρ καὶ κεῖσε θοῆς ἐπὶ νηὸς Ὀδυσσεὺς </p>
<p>φάρμακον ἀνδροφόνον διζήμενος, ὄφρα οἱ εἴη </p>
<p>ἰοὺς χρίεσθαι χαλκήρεας: ἀλλ' ὁ μὲν οὔ οἱ </p>
<p>δῶκεν, ἐπεί ῥα θεοὺς νεμεσίζετο αἰὲν ἐόντας, </p>
<p>ἀλλὰ πατήρ οἱ δῶκεν ἐμός: φιλέεσκε γὰρ αἰνῶς </p>
<p>τοῖος ἐὼν μνηστῆρσιν ὁμιλήσειεν Ὀδυσσεύς: </p>
<p>πάντες κ' ὠκύμοροί τε γενοίατο πικρόγαμοί τε. </p>
<p>ἀλλ' ἦ τοι μὲν ταῦτα θεῶν ἐν γούνασι κεῖται, </p>
<p>ἤ κεν νοστήσας ἀποτίσεται, ἦε καὶ οὐκί, </p>
<p>οἷσιν ἐνὶ μεγάροισι:  σὲ δὲ φράζεσθαι ἄνωγα, </p>
<p>ὅππως κε μνηστῆρας ἀπώσεαι ἐκ μεγάροιο. </p>
<p>εἰ δ' ἄγε νῦν ξυνίει καὶ ἐμῶν ἐμπάζεο μύθων:  </p>
<p>αὔριον εἰς ἀγορὴν καλέσας ἥρωας Ἀχαιοὺς </p>
<p>μῦθον πέφραδε πᾶσι, θεοὶ δ' ἐπὶ μάρτυροι ἔστων. </p>
<p>μνηστῆρας μὲν ἐπὶ σφέτερα σκίδνασθαι ἄνωχθι, </p>
<p>μητέρα δ', εἴ οἱ θυμὸς ἐφορμᾶται γαμέεσθαι, </p>
<p>ἂψ ἴτω ἐς μέγαρον πατρὸς μέγα δυναμένοιο:  </p>
<p>οἱ δὲ γάμον τεύξουσι καὶ ἀρτυνέουσιν ἔεδνα </p>
<p>πολλὰ μάλ', ὅσσα ἔοικε φίλης ἐπὶ παιδὸς ἕπεσθαι. </p>
<p>σοὶ δ' αὐτῷ πυκινῶς ὑποθήσομαι, αἴ κε πίθηαι:  </p>
<p>νῆ' ἄρσας ἐρέτῃσιν ἐείκοσιν, ἥ τις ἀρίστη, </p>
<p>ἔρχεο πευσόμενος πατρὸς δὴν οἰχομένοιο, </p>
<p>ἤν τίς τοι εἴπῃσι βροτῶν, ἢ ὄσσαν ἀκούσῃς </p>
<p>ἐκ Διός, ἥ τε μάλιστα φέρει κλέος ἀνθρώποισι. </p>
<p>πρῶτα μὲν ἐς Πύλον ἐλθὲ καὶ εἴρεο Νέστορα δῖον, </p>
<p>κεῖθεν δὲ Σπάρτηνδε παρὰ ξανθὸν Μενέλαον:  </p>
<p>ὃς γὰρ δεύτατος ἦλθεν Ἀχαιῶν χαλκοχιτώνων. </p>
<p>εἰ μέν κεν πατρὸς βίοτον καὶ νόστον ἀκούσῃς, </p>
<p>ἦ τ' ἂν τρυχόμενός περ ἔτι τλαίης ἐνιαυτόν:  </p>
<p>εἰ δέ κε τεθνηῶτος ἀκούσῃς μηδ' ἔτ' ἐόντος, </p>
<p>νοστήσας δὴ ἔπειτα φίλην ἐς πατρίδα γαῖαν </p>
<p>σῆμά τέ οἱ χεῦαι καὶ ἐπὶ κτέρεα κτερεΐξαι </p>
<p>πολλὰ μάλ', ὅσσα ἔοικε, καὶ ἀνέρι μητέρα δοῦναι. </p>
<p>αὐτὰρ ἐπὴν δὴ ταῦτα τελευτήσῃς τε καὶ ἔρξῃς, </p>
<p>φράζεσθαι δὴ ἔπειτα κατὰ φρένα καὶ κατὰ θυμὸν </p>
<p>ὅππως κε μνηστῆρας ἐνὶ μεγάροισι τεοῖσι </p>
<p>κτείνῃς ἠὲ δόλῳ ἢ ἀμφαδόν:  οὐδέ τί σε χρὴ </p>
<p>νηπιάας ὀχέειν, ἐπεὶ οὐκέτι τηλίκος ἐσσι. </p>
<p>ἢ οὐκ ἀίεις οἷον κλέος ἔλλαβε δῖος Ὀρέστης </p>
<p>πάντας ἐπ' ἀνθρώπους, ἐπεὶ ἔκτανε πατροφονῆα, </p>
<p>Αἴγισθον δολόμητιν, ὅ οἱ πατέρα κλυτὸν ἔκτα; </p>
<p>καὶ σύ, φίλος, μάλα γάρ σ' ὁρόω καλόν τε μέγαν τε, </p>
<p>ἄλκιμος ἔσσ', ἵνα τίς σε καὶ ὀψιγόνων ἐὺ εἴπῃ. </p>
<p>αὐτὰρ ἐγὼν ἐπὶ νῆα θοὴν κατελεύσομαι ἤδη </p>
<p>ἠδ' ἑτάρους, οἵ πού με μάλ' ἀσχαλόωσι μένοντες: </p>
<p>σοὶ δ' αὐτῷ μελέτω, καὶ ἐμῶν ἐμπάζεο μύθων. </p>
<p>τὴν δ' αὖ Τηλέμαχος πεπνυμένος ἀντίον ηὔδα:  </p>
<p>ξεῖν', ἦ τοι μὲν ταῦτα φίλα φρονέων ἀγορεύεις, </p>
<p>ὥς τε πατὴρ ᾧ παιδί, καὶ οὔ ποτε λήσομαι αὐτῶν. </p>
<p>ἀλλ' ἄγε νῦν ἐπίμεινον, ἐπειγόμενός περ ὁδοῖο, </p>
<p>ὄφρα λοεσσάμενός τε τεταρπόμενός τε φίλον κῆρ, </p>
<p>δῶρον ἔχων ἐπὶ νῆα κίῃς, χαίρων ἐνὶ θυμῷ, </p>
<p>τιμῆεν, μάλα καλόν, ὅ τοι κειμήλιον ἔσται </p>
<p>ἐξ ἐμεῦ, οἷα φίλοι ξεῖνοι ξείνοισι διδοῦσι. </p>
<p>τὸν δ' ἠμείβετ' ἔπειτα θεά, γλαυκῶπις Ἀθήνη:  </p>
<p>μή μ' ἔτι νῦν κατέρυκε, λιλαιόμενόν περ ὁδοῖο. </p>
<p>δῶρον δ' ὅττι κέ μοι δοῦναι φίλον ἦτορ ἀνώγῃ, </p>
<p>αὖτις ἀνερχομένῳ δόμεναι οἶκόνδε φέρεσθαι, </p>
<p>καὶ μάλα καλὸν ἑλών:  σοὶ δ' ἄξιον ἔσται ἀμοιβῆς. </p>
<p>ἡ μὲν ἄρ' ὣς εἰποῦσ' ἀπέβη γλαυκῶπις Ἀθήνη, </p>
<p>ὄρνις δ' ὣς ἀνόπαια διέπτατο:  τῷ δ' ἐνὶ θυμῷ </p>
<p>θῆκε μένος καὶ θάρσος, ὑπέμνησέν τέ ἑ πατρὸς </p>
<p>μᾶλλον ἔτ' ἢ τὸ πάροιθεν. ὁ δὲ φρεσὶν ᾗσι νοήσας </p>
<p>θάμβησεν κατὰ θυμόν:  ὀίσατο γὰρ θεὸν εἶναι. </p>
<p>αὐτίκα δὲ μνηστῆρας ἐπῴχετο ἰσόθεος φώς. </p>
<p>τοῖσι δ' ἀοιδὸς ἄειδε περικλυτός, οἱ δὲ σιωπῇ </p>
<p>ἥατ' ἀκούοντες: ὁ δ' Ἀχαιῶν νόστον ἄειδε </p>
<p>λυγρόν, ὃν ἐκ Τροίης ἐπετείλατο Παλλὰς Ἀθήνη. </p>
<p>τοῦ δ' ὑπερωιόθεν φρεσὶ σύνθετο θέσπιν ἀοιδὴν </p>
<p>κούρη Ἰκαρίοιο, περίφρων Πηνελόπεια:  </p>
<p>κλίμακα δ' ὑψηλὴν κατεβήσετο οἷο δόμοιο, </p>
<p>οὐκ οἴη, ἅμα τῇ γε καὶ ἀμφίπολοι δύ' ἕποντο. </p>
<p>ἡ δ' ὅτε δὴ μνηστῆρας ἀφίκετο δῖα γυναικῶν, </p>
<p>στῆ ῥα παρὰ σταθμὸν τέγεος πύκα ποιητοῖο, </p>
<p>ἄντα παρειάων σχομένη λιπαρὰ κρήδεμνα:  </p>
<p>ἀμφίπολος δ' ἄρα οἱ κεδνὴ ἑκάτερθε παρέστη. </p>
<p>δακρύσασα δ' ἔπειτα προσηύδα θεῖον ἀοιδόν:  </p>
<p>Φήμιε, πολλὰ γὰρ ἄλλα βροτῶν θελκτήρια οἶδας, </p>
<p>ἔργ' ἀνδρῶν τε θεῶν τε, τά τε κλείουσιν ἀοιδοί:  </p>
<p>τῶν ἕν γέ σφιν ἄειδε παρήμενος, οἱ δὲ σιωπῇ </p>
<p>οἶνον πινόντων:  ταύτης δ' ἀποπαύε' ἀοιδῆς </p>
<p>λυγρῆς, ἥ τέ μοι αἰεὶ ἐνὶ στήθεσσι φίλον κῆρ </p>
<p>τείρει, ἐπεί με μάλιστα καθίκετο πένθος ἄλαστον. </p>
<p>τοίην γὰρ κεφαλὴν ποθέω μεμνημένη αἰεί, </p>
<p>ἀνδρός, τοῦ κλέος εὐρὺ καθ' Ἑλλάδα καὶ μέσον Ἄργος. </p>
<p>τὴν δ' αὖ Τηλέμαχος πεπνυμένος ἀντίον ηὔδα:  </p>
<p>μῆτερ ἐμή, τί τ' ἄρα φθονέεις ἐρίηρον ἀοιδὸν </p>
<p>τέρπειν ὅππῃ οἱ νόος ὄρνυται; οὔ νύ τ' ἀοιδοὶ </p>
<p>αἴτιοι, ἀλλά ποθι Ζεὺς αἴτιος, ὅς τε δίδωσιν </p>
<p>ἀνδράσιν ἀλφηστῇσιν, ὅπως ἐθέλῃσιν, ἑκάστῳ. </p>
<p>τούτῳ δ' οὐ νέμεσις Δαναῶν κακὸν οἶτον ἀείδειν:  </p>
<p>τὴν γὰρ ἀοιδὴν μᾶλλον ἐπικλείουσ' ἄνθρωποι, </p>
<p>ἥ τις ἀκουόντεσσι νεωτάτη ἀμφιπέληται. </p>
<p>σοί δ' ἐπιτολμάτω κραδίη καὶ θυμὸς ἀκούειν:  </p>
<p>οὐ γὰρ Ὀδυσσεὺς οἶος ἀπώλεσε νόστιμον ἦμαρ </p>
<p>ἐν Τροίῃ, πολλοὶ δὲ καὶ ἄλλοι φῶτες ὄλοντο. </p>
<p>ἀλλ' εἰς οἶκον ἰοῦσα τὰ σ' αὐτῆς ἔργα κόμιζε, </p>
<p>ἱστόν τ' ἠλακάτην τε, καὶ ἀμφιπόλοισι κέλευε </p>
<p>ἔργον ἐποίχεσθαι:  μῦθος δ' ἄνδρεσσι μελήσει </p>
<p>πᾶσι, μάλιστα δ' ἐμοί:  τοῦ γὰρ κράτος ἔστ' ἐνὶ οἴκῳ. </p>
<p>ἡ μὲν θαμβήσασα πάλιν οἶκόνδε βεβήκει:  </p>
<p>παιδὸς γὰρ μῦθον πεπνυμένον ἔνθετο θυμῷ. </p>
<p>ἐς δ' ὑπερῷ' ἀναβᾶσα σὺν ἀμφιπόλοισι γυναιξὶ </p>
<p>κλαῖεν ἔπειτ' Ὀδυσῆα φίλον πόσιν, ὄφρα οἱ ὕπνον </p>
<p>ἡδὺν ἐπὶ βλεφάροισι βάλε γλαυκῶπις Ἀθήνη. </p>
<p>μνηστῆρες δ' ὁμάδησαν ἀνὰ μέγαρα σκιόεντα, </p>
<p>πάντες δ' ἠρήσαντο παραὶ λεχέεσσι κλιθῆναι. </p>
<p>τοῖσι δὲ Τηλέμαχος πεπνυμένος ἤρχετο μύθων:  </p>
<p>μητρὸς ἐμῆς μνηστῆρες ὑπέρβιον ὕβριν ἔχοντες, </p>
<p>νῦν μὲν δαινύμενοι τερπώμεθα, μηδὲ βοητὺς </p>
<p>ἔστω, ἐπεὶ τόδε καλὸν ἀκουέμεν ἐστὶν ἀοιδοῦ </p>
<p>τοιοῦδ' οἷος ὅδ' ἐστί, θεοῖς ἐναλίγκιος αὐδήν. </p>
<p>ἠῶθεν δ' ἀγορήνδε καθεζώμεσθα κιόντες </p>
<p>πάντες, ἵν' ὕμιν μῦθον ἀπηλεγέως ἀποείπω, </p>
<p>ἐξιέναι μεγάρων:  ἄλλας δ' ἀλεγύνετε δαῖτας, </p>
<p>ὑμὰ κτήματ' ἔδοντες, ἀμειβόμενοι κατὰ οἴκους. </p>
<p>εἰ δ' ὕμιν δοκέει τόδε λωίτερον καὶ ἄμεινον </p>
<p>ἔμμεναι, ἀνδρὸς ἑνὸς βίοτον νήποινον ὀλέσθαι, </p>
<p>κείρετ':  ἐγὼ δὲ θεοὺς ἐπιβώσομαι αἰὲν ἐόντας, </p>
<p>αἴ κέ ποθι Ζεὺς δῷσι παλίντιτα ἔργα γενέσθαι:  </p>
<p>νήποινοί κεν ἔπειτα δόμων ἔντοσθεν ὄλοισθε. </p>
<p>ὣς ἔφαθ', οἱ δ' ἄρα πάντες ὀδὰξ ἐν χείλεσι φύντες </p>
<p>Τηλέμαχον θαύμαζον, ὃ θαρσαλέως ἀγόρευεν. </p>
<p>τὸν δ' αὖτ' Ἀντίνοος προσέφη, Εὐπείθεος υἱός: </p>
<p>Τηλέμαχ', ἦ μάλα δή σε διδάσκουσιν θεοὶ αὐτοὶ </p>
<p>ὑψαγόρην τ' ἔμεναι καὶ θαρσαλέως ἀγορεύειν:  </p>
<p>μὴ σέ γ' ἐν ἀμφιάλῳ Ἰθάκῃ βασιλῆα Κρονίων </p>
<p>ποιήσειεν, ὅ τοι γενεῇ πατρώιόν ἐστιν. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>Ἀντίνο', ἦ καί μοι νεμεσήσεαι ὅττι κεν εἴπω; </p>
<p>καὶ κεν τοῦτ' ἐθέλοιμι Διός γε διδόντος ἀρέσθαι. </p>
<p>ἦ φῂς τοῦτο κάκιστον ἐν ἀνθρώποισι τετύχθαι; </p>
<p>οὐ μὲν γάρ τι κακὸν βασιλευέμεν:  αἶψά τέ οἱ δῶ </p>
<p>ἀφνειὸν πέλεται καὶ τιμηέστερος αὐτός. </p>
<p>ἀλλ' ἦ τοι βασιλῆες Ἀχαιῶν εἰσὶ καὶ ἄλλοι </p>
<p>πολλοὶ ἐν ἀμφιάλῳ Ἰθάκῃ, νέοι ἠδὲ παλαιοί, </p>
<p>τῶν κέν τις τόδ' ἔχῃσιν, ἐπεὶ θάνε δῖος Ὀδυσσεύς: </p>
<p>αὐτὰρ ἐγὼν οἴκοιο ἄναξ ἔσομ' ἡμετέροιο </p>
<p>καὶ δμώων, οὕς μοι ληίσσατο δῖος Ὀδυσσεύς. </p>
<p>τὸν δ' αὖτ' Εὐρύμαχος Πολύβου πάϊς ἀντίον ηὔδα:  </p>
<p>Τηλέμαχ', ἦ τοι ταῦτα θεῶν ἐν γούνασι κεῖται, </p>
<p>ὅς τις ἐν ἀμφιάλῳ Ἰθάκῃ βασιλεύσει Ἀχαιῶν:  </p>
<p>κτήματα δ' αὐτὸς ἔχοις καὶ δώμασιν οἷσιν ἀνάσσοις. </p>
<p>μὴ γὰρ ὅ γ' ἔλθοι ἀνὴρ ὅς τίς σ' ἀέκοντα βίηφιν </p>
<p>κτήματ' ἀπορραίσει, Ἰθάκης ἔτι ναιετοώσης. </p>
<p>ἀλλ' ἐθέλω σε, φέριστε, περὶ ξείνοιο ἐρέσθαι, </p>
<p>ὁππόθεν οὗτος ἀνήρ, ποίης δ' ἐξ εὔχεται εἶναι </p>
<p>γαίης, ποῦ δέ νύ οἱ γενεὴ καὶ πατρὶς ἄρουρα. </p>
<p>ἠέ τιν' ἀγγελίην πατρὸς φέρει ἐρχομένοιο, </p>
<p>ἦ ἑὸν αὐτοῦ χρεῖος ἐελδόμενος τόδ' ἱκάνει; </p>
<p>οἷον ἀναΐξας ἄφαρ οἴχεται, οὐδ' ὑπέμεινε </p>
<p>γνώμεναι:  οὐ μὲν γάρ τι κακῷ εἰς ὦπα ἐῴκει. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>Εὐρύμαχ', ἦ τοι νόστος ἀπώλετο πατρὸς ἐμοῖο:  </p>
<p>οὔτ' οὖν ἀγγελίῃ ἔτι πείθομαι, εἴ ποθεν ἔλθοι, </p>
<p>οὔτε θεοπροπίης ἐμπάζομαι, ἥν τινα μήτηρ </p>
<p>ἐς μέγαρον καλέσασα θεοπρόπον ἐξερέηται. </p>
<p>ξεῖνος δ' οὗτος ἐμὸς πατρώιος ἐκ Τάφου ἐστίν, </p>
<p>Μέντης δ' Ἀγχιάλοιο δαΐφρονος εὔχεται εἶναι </p>
<p>υἱός, ἀτὰρ Ταφίοισι φιληρέτμοισιν ἀνάσσει. </p>
<p>ὣς φάτο Τηλέμαχος, φρεσὶ δ' ἀθανάτην θεὸν ἔγνω. </p>
<p>οἱ δ' εἰς ὀρχηστύν τε καὶ ἱμερόεσσαν ἀοιδὴν </p>
<p>τρεψάμενοι τέρποντο, μένον δ' ἐπὶ ἕσπερον ἐλθεῖν. </p>
<p>τοῖσι δὲ τερπομένοισι μέλας ἐπὶ ἕσπερος ἦλθε:  </p>
<p>δὴ τότε κακκείοντες ἔβαν οἶκόνδε ἕκαστος. </p>
<p>Τηλέμαχος δ', ὅθι οἱ θάλαμος περικαλλέος αὐλῆς </p>
<p>ὑψηλὸς δέδμητο περισκέπτῳ ἐνὶ χώρῳ, </p>
<p>ἔνθ' ἔβη εἰς εὐνὴν πολλὰ φρεσὶ μερμηρίζων. </p>
<p>τῷ δ' ἄρ' ἅμ' αἰθομένας δαΐδας φέρε κεδνὰ ἰδυῖα </p>
<p>Εὐρύκλει', Ὦπος θυγάτηρ Πεισηνορίδαο, </p>
<p>τήν ποτε Λαέρτης πρίατο κτεάτεσσιν ἑοῖσιν </p>
<p>πρωθήβην ἔτ' ἐοῦσαν, ἐεικοσάβοια δ' ἔδωκεν, </p>
<p>ἶσα δέ μιν κεδνῇ ἀλόχῳ τίεν ἐν μεγάροισιν, </p>
<p>εὐνῇ δ' οὔ ποτ' ἔμικτο, χόλον δ' ἀλέεινε γυναικός: </p>
<p>ἥ οἱ ἅμ' αἰθομένας δαΐδας φέρε, καί ἑ μάλιστα </p>
<p>δμῳάων φιλέεσκε, καὶ ἔτρεφε τυτθὸν ἐόντα. </p>
<p>ὤιξεν δὲ θύρας θαλάμου πύκα ποιητοῖο, </p>
<p>ἕζετο δ' ἐν λέκτρῳ, μαλακὸν δ' ἔκδυνε χιτῶνα:  </p>
<p>καὶ τὸν μὲν γραίης πυκιμηδέος ἔμβαλε χερσίν. </p>
<p>ἡ μὲν τὸν πτύξασα καὶ ἀσκήσασα χιτῶνα, </p>
<p>πασσάλῳ ἀγκρεμάσασα παρὰ τρητοῖσι λέχεσσι </p>
<p>βῆ ῥ' ἴμεν ἐκ θαλάμοιο, θύρην δ' ἐπέρυσσε κορώνῃ </p>
<p>ἀργυρέῃ, ἐπὶ δὲ κληῖδ' ἐτάνυσσεν ἱμάντι. </p>
<p>ἔνθ' ὅ γε παννύχιος, κεκαλυμμένος οἰὸς ἀώτῳ, </p>
<p>βούλευε φρεσὶν ᾗσιν ὁδὸν τὴν πέφραδ' Ἀθήνη. </p></div1>
<div1 lines="434" n="2">
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>ὤρνυτ' ἄρ' ἐξ εὐνῆφιν Ὀδυσσῆος φίλος υἱὸς </p>
<p>εἵματα ἑσσάμενος, περὶ δὲ ξίφος ὀξὺ θέτ' ὤμῳ, </p>
<p>ποσσὶ δ' ὑπὸ λιπαροῖσιν ἐδήσατο καλὰ πέδιλα, </p>
<p>βῆ δ' ἴμεν ἐκ θαλάμοιο θεῷ ἐναλίγκιος ἄντην. </p>
<p>αἶψα δὲ κηρύκεσσι λιγυφθόγγοισι κέλευσε </p>
<p>κηρύσσειν ἀγορήνδε κάρη κομόωντας Ἀχαιούς. </p>
<p>οἱ μὲν ἐκήρυσσον, τοὶ δ' ἠγείροντο μάλ' ὦκα. </p>
<p>αὐτὰρ ἐπεί ῥ' ἤγερθεν ὁμηγερέες τ' ἐγένοντο, </p>
<p>βῆ ῥ' ἴμεν εἰς ἀγορήν, παλάμῃ δ' ἔχε χάλκεον ἔγχος, </p>
<p>οὐκ οἶος, ἅμα τῷ γε δύω κύνες ἀργοὶ ἕποντο. </p>
<p>θεσπεσίην δ' ἄρα τῷ γε χάριν κατέχευεν Ἀθήνη. </p>
<p>τὸν δ' ἄρα πάντες λαοὶ ἐπερχόμενον θηεῦντο:  </p>
<p>ἕζετο δ' ἐν πατρὸς θώκῳ, εἶξαν δὲ γέροντες. </p>
<p>τοῖσι δ' ἔπειθ' ἥρως Αἰγύπτιος ἦρχ' ἀγορεύειν, </p>
<p>ὃς δὴ γήραϊ κυφὸς ἔην καὶ μυρία ᾔδη. </p>
<p>καὶ γὰρ τοῦ φίλος υἱὸς ἅμ' ἀντιθέῳ Ὀδυσῆι </p>
<p>Ἴλιον εἰς ἐύπωλον ἔβη κοίλῃς ἐνὶ νηυσίν, </p>
<p>Ἄντιφος αἰχμητής: τὸν δ' ἄγριος ἔκτανε Κύκλωψ </p>
<p>ἐν σπῆι γλαφυρῷ, πύματον δ' ὡπλίσσατο δόρπον. </p>
<p>τρεῖς δέ οἱ ἄλλοι ἔσαν, καὶ ὁ μὲν μνηστῆρσιν ὁμίλει, </p>
<p>Εὐρύνομος, δύο δ' αἰὲν ἔχον πατρώια ἔργα. </p>
<p>ἀλλ' οὐδ' ὣς τοῦ λήθετ' ὀδυρόμενος καὶ ἀχεύων. </p>
<p>τοῦ ὅ γε δάκρυ χέων ἀγορήσατο καὶ μετέειπε:  </p>
<p>κέκλυτε δὴ νῦν μευ, Ἰθακήσιοι, ὅττι κεν εἴπω:  </p>
<p>οὔτε ποθ' ἡμετέρη ἀγορὴ γένετ' οὔτε θόωκος </p>
<p>ἐξ οὗ Ὀδυσσεὺς δῖος ἔβη κοίλῃς ἐνὶ νηυσί. </p>
<p>νῦν δὲ τίς ὧδ' ἤγειρε; τίνα χρειὼ τόσον ἵκει </p>
<p>ἠὲ νέων ἀνδρῶν ἢ οἳ προγενέστεροί εἰσιν; </p>
<p>ἠέ τιν' ἀγγελίην στρατοῦ ἔκλυεν ἐρχομένοιο, </p>
<p>ἥν χ' ἡμῖν σάφα εἴποι, ὅτε πρότερός γε πύθοιτο; </p>
<p>ἦέ τι δήμιον ἄλλο πιφαύσκεται ἠδ' ἀγορεύει; </p>
<p>ἐσθλός μοι δοκεῖ εἶναι, ὀνήμενος. εἴθε οἱ αὐτῷ </p>
<p>Ζεὺς ἀγαθὸν τελέσειεν, ὅτι φρεσὶν ᾗσι μενοινᾷ. </p>
<p>ὣς φάτο, χαῖρε δὲ φήμῃ Ὀδυσσῆος φίλος υἱός, </p>
<p>οὐδ' ἄρ' ἔτι δὴν ἧστο, μενοίνησεν δ' ἀγορεύειν, </p>
<p>στῆ δὲ μέσῃ ἀγορῇ:  σκῆπτρον δέ οἱ ἔμβαλε χειρὶ </p>
<p>κῆρυξ Πεισήνωρ πεπνυμένα μήδεα εἰδώς. </p>
<p>πρῶτον ἔπειτα γέροντα καθαπτόμενος προσέειπεν:  </p>
<p>ὦ γέρον, οὐχ ἑκὰς οὗτος ἀνήρ, τάχα δ' εἴσεαι αὐτός, </p>
<p>ὃς λαὸν ἤγειρα:  μάλιστα δέ μ' ἄλγος ἱκάνει. </p>
<p>οὔτε τιν' ἀγγελίην στρατοῦ ἔκλυον ἐρχομένοιο, </p>
<p>ἥν χ' ὑμῖν σάφα εἴπω, ὅτε πρότερός γε πυθοίμην, </p>
<p>οὔτε τι δήμιον ἄλλο πιφαύσκομαι οὐδ' ἀγορεύω, </p>
<p>ἀλλ' ἐμὸν αὐτοῦ χρεῖος, ὅ μοι κακὰ ἔμπεσεν οἴκῳ </p>
<p>δοιά:  τὸ μὲν πατέρ' ἐσθλὸν ἀπώλεσα, ὅς ποτ' ἐν ὑμῖν </p>
<p>τοίσδεσσιν βασίλευε, πατὴρ δ' ὣς ἤπιος ἦεν:  </p>
<p>νῦν δ' αὖ καὶ πολὺ μεῖζον, ὃ δὴ τάχα οἶκον ἅπαντα </p>
<p>πάγχυ διαρραίσει, βίοτον δ' ἀπὸ πάμπαν ὀλέσσει. </p>
<p>μητέρι μοι μνηστῆρες ἐπέχραον οὐκ ἐθελούσῃ, </p>
<p>τῶν ἀνδρῶν φίλοι υἷες, οἳ ἐνθάδε γ' εἰσὶν ἄριστοι, </p>
<p>οἳ πατρὸς μὲν ἐς οἶκον ἀπερρίγασι νέεσθαι </p>
<p>Ἰκαρίου, ὥς κ' αὐτὸς ἐεδνώσαιτο θύγατρα, </p>
<p>δοίη δ' ᾧ κ' ἐθέλοι καί οἱ κεχαρισμένος ἔλθοι:  </p>
<p>οἱ δ' εἰς ἡμέτερον πωλεύμενοι ἤματα πάντα, </p>
<p>βοῦς ἱερεύοντες καὶ ὄις καὶ πίονας αἶγας </p>
<p>εἰλαπινάζουσιν πίνουσί τε αἴθοπα οἶνον </p>
<p>μαψιδίως: τὰ δὲ πολλὰ κατάνεται. οὐ γὰρ ἔπ' ἀνήρ, </p>
<p>οἷος Ὀδυσσεὺς ἔσκεν, ἀρὴν ἀπὸ οἴκου ἀμῦναι. </p>
<p>ἡμεῖς δ' οὔ νύ τι τοῖοι ἀμυνέμεν:  ἦ καὶ ἔπειτα </p>
<p>λευγαλέοι τ' ἐσόμεσθα καὶ οὐ δεδαηκότες ἀλκήν. </p>
<p>ἦ τ' ἂν ἀμυναίμην, εἴ μοι δύναμίς γε παρείη. </p>
<p>οὐ γὰρ ἔτ' ἀνσχετὰ ἔργα τετεύχαται, οὐδ' ἔτι καλῶς </p>
<p>οἶκος ἐμὸς διόλωλε. νεμεσσήθητε καὶ αὐτοί, </p>
<p>ἄλλους τ' αἰδέσθητε περικτίονας ἀνθρώπους, </p>
<p>οἳ περιναιετάουσι:  θεῶν δ' ὑποδείσατε μῆνιν, </p>
<p>μή τι μεταστρέψωσιν ἀγασσάμενοι κακὰ ἔργα. </p>
<p>λίσσομαι ἠμὲν Ζηνὸς Ὀλυμπίου ἠδὲ Θέμιστος, </p>
<p>ἥ τ' ἀνδρῶν ἀγορὰς ἠμὲν λύει ἠδὲ καθίζει:  </p>
<p>σχέσθε, φίλοι, καί μ' οἶον ἐάσατε πένθεϊ λυγρῷ </p>
<p>τείρεσθ', εἰ μή πού τι πατὴρ ἐμὸς ἐσθλὸς Ὀδυσσεὺς </p>
<p>δυσμενέων κάκ' ἔρεξεν ἐυκνήμιδας Ἀχαιούς, </p>
<p>τῶν μ' ἀποτινύμενοι κακὰ ῥέζετε δυσμενέοντες, </p>
<p>τούτους ὀτρύνοντες. ἐμοὶ δέ κε κέρδιον εἴη </p>
<p>ὑμέας ἐσθέμεναι κειμήλιά τε πρόβασίν τε. </p>
<p>εἴ χ' ὑμεῖς γε φάγοιτε, τάχ' ἄν ποτε καὶ τίσις εἴη:  </p>
<p>τόφρα γὰρ ἂν κατὰ ἄστυ ποτιπτυσσοίμεθα μύθῳ </p>
<p>χρήματ' ἀπαιτίζοντες, ἕως κ' ἀπὸ πάντα δοθείη:  </p>
<p>νῦν δέ μοι ἀπρήκτους ὀδύνας ἐμβάλλετε θυμῷ. </p>
<p>ὣς φάτο χωόμενος, ποτὶ δὲ σκῆπτρον βάλε γαίῃ </p>
<p>δάκρυ' ἀναπρήσας: οἶκτος δ' ἕλε λαὸν ἅπαντα. </p>
<p>ἔνθ' ἄλλοι μὲν πάντες ἀκὴν ἔσαν, οὐδέ τις ἔτλη </p>
<p>Τηλέμαχον μύθοισιν ἀμείψασθαι χαλεποῖσιν:  </p>
<p>Ἀντίνοος δέ μιν οἶος ἀμειβόμενος προσέειπε:  </p>
<p>Τηλέμαχ' ὑψαγόρη, μένος ἄσχετε, ποῖον ἔειπες </p>
<p>ἡμέας αἰσχύνων:  ἐθέλοις δέ κε μῶμον ἀνάψαι. </p>
<p>σοὶ δ' οὔ τι μνηστῆρες Ἀχαιῶν αἴτιοί εἰσιν, </p>
<p>ἀλλὰ φίλη μήτηρ, ἥ τοι πέρι κέρδεα οἶδεν. </p>
<p>ἤδη γὰρ τρίτον ἐστὶν ἔτος, τάχα δ' εἶσι τέταρτον, </p>
<p>ἐξ οὗ ἀτέμβει θυμὸν ἐνὶ στήθεσσιν Ἀχαιῶν. </p>
<p>πάντας μέν ῥ' ἔλπει καὶ ὑπίσχεται ἀνδρὶ ἑκάστῳ </p>
<p>ἀγγελίας προϊεῖσα, νόος δέ οἱ ἄλλα μενοινᾷ. </p>
<p>ἡ δὲ δόλον τόνδ' ἄλλον ἐνὶ φρεσὶ μερμήριξε:  </p>
<p>στησαμένη μέγαν ἱστὸν ἐνὶ μεγάροισιν ὕφαινε, </p>
<p>λεπτὸν καὶ περίμετρον:  ἄφαρ δ' ἡμῖν μετέειπε:  </p>
<p>κοῦροι ἐμοὶ μνηστῆρες, ἐπεὶ θάνε δῖος Ὀδυσσεύς, </p>
<p>μίμνετ' ἐπειγόμενοι τὸν ἐμὸν γάμον, εἰς ὅ κε φᾶρος </p>
<p>ἐκτελέσω, μή μοι μεταμώνια νήματ' ὄληται, </p>
<p>Λαέρτῃ ἥρωι ταφήιον, εἰς ὅτε κέν μιν </p>
<p>μοῖρ' ὀλοὴ καθέλῃσι τανηλεγέος θανάτοιο, </p>
<p>μή τίς μοι κατὰ δῆμον Ἀχαιϊάδων νεμεσήσῃ. </p>
<p>αἴ κεν ἄτερ σπείρου κεῖται πολλὰ κτεατίσσας. </p>
<p>ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ. </p>
<p>ἔνθα καὶ ἠματίη μὲν ὑφαίνεσκεν μέγαν ἱστόν, </p>
<p>νύκτας δ' ἀλλύεσκεν, ἐπεὶ δαΐδας παραθεῖτο. </p>
<p>ὣς τρίετες μὲν ἔληθε δόλῳ καὶ ἔπειθεν Ἀχαιούς: </p>
<p>ἀλλ' ὅτε τέτρατον ἦλθεν ἔτος καὶ ἐπήλυθον ὧραι, </p>
<p>καὶ τότε δή τις ἔειπε γυναικῶν, ἣ σάφα ᾔδη, </p>
<p>καὶ τήν γ' ἀλλύουσαν ἐφεύρομεν ἀγλαὸν ἱστόν. </p>
<p>ὣς τὸ μὲν ἐξετέλεσσε καὶ οὐκ ἐθέλουσ' ὑπ' ἀνάγκης: </p>
<p>σοὶ δ' ὧδε μνηστῆρες ὑποκρίνονται, ἵν' εἰδῇς </p>
<p>αὐτὸς σῷ θυμῷ, εἰδῶσι δὲ πάντες Ἀχαιοί:  </p>
<p>μητέρα σὴν ἀπόπεμψον, ἄνωχθι δέ μιν γαμέεσθαι </p>
<p>τῷ ὅτεῴ τε πατὴρ κέλεται καὶ ἁνδάνει αὐτῇ. </p>
<p>εἰ δ' ἔτ' ἀνιήσει γε πολὺν χρόνον υἷας Ἀχαιῶν, </p>
<p>τὰ φρονέουσ' ἀνὰ θυμόν, ὅ οἱ πέρι δῶκεν Ἀθήνη </p>
<p>ἔργα τ' ἐπίστασθαι περικαλλέα καὶ φρένας ἐσθλὰς </p>
<p>κέρδεά θ', οἷ' οὔ πώ τιν' ἀκούομεν οὐδὲ παλαιῶν, </p>
<p>τάων αἳ πάρος ἦσαν ἐυπλοκαμῖδες Ἀχαιαί, </p>
<p>Τυρώ τ' Ἀλκμήνη τε ἐυστέφανός τε Μυκήνη:  </p>
<p>τάων οὔ τις ὁμοῖα νοήματα Πηνελοπείῃ </p>
<p>ᾔδη:  ἀτὰρ μὲν τοῦτό γ' ἐναίσιμον οὐκ ἐνόησε. </p>
<p>τόφρα γὰρ οὖν βίοτόν τε τεὸν καὶ κτήματ' ἔδονται, </p>
<p>ὄφρα κε κείνη τοῦτον ἔχῃ νόον, ὅν τινά οἱ νῦν </p>
<p>ἐν στήθεσσι τιθεῖσι θεοί. μέγα μὲν κλέος αὐτῇ </p>
<p>ποιεῖτ', αὐτὰρ σοί γε ποθὴν πολέος βιότοιο. </p>
<p>ἡμεῖς δ' οὔτ' ἐπὶ ἔργα πάρος γ' ἴμεν οὔτε πῃ ἄλλῃ, </p>
<p>πρίν γ' αὐτὴν γήμασθαι Ἀχαιῶν ᾧ κ' ἐθέλῃσι. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>Ἀντίνο', οὔ πως ἔστι δόμων ἀέκουσαν ἀπῶσαι </p>
<p>ἥ μ' ἔτεχ', ἥ μ' ἔθρεψε:  πατὴρ δ' ἐμὸς ἄλλοθι γαίης, </p>
<p>ζώει ὅ γ' ἦ τέθνηκε:  κακὸν δέ με πόλλ' ἀποτίνειν </p>
<p>Ἰκαρίῳ, αἴ κ' αὐτὸς ἑκὼν ἀπὸ μητέρα πέμψω. </p>
<p>ἐκ γὰρ τοῦ πατρὸς κακὰ πείσομαι, ἄλλα δὲ δαίμων </p>
<p>δώσει, ἐπεὶ μήτηρ στυγερὰς ἀρήσετ' ἐρινῦς </p>
<p>οἴκου ἀπερχομένη:  νέμεσις δέ μοι ἐξ ἀνθρώπων </p>
<p>ἔσσεται:  ὣς οὐ τοῦτον ἐγώ ποτε μῦθον ἐνίψω. </p>
<p>ὑμέτερος δ' εἰ μὲν θυμὸς νεμεσίζεται αὐτῶν, </p>
<p>ἔξιτέ μοι μεγάρων, ἄλλας δ' ἀλεγύνετε δαῖτας </p>
<p>ὑμὰ κτήματ' ἔδοντες ἀμειβόμενοι κατὰ οἴκους. </p>
<p>εἰ δ' ὑμῖν δοκέει τόδε λωίτερον καὶ ἄμεινον </p>
<p>ἔμμεναι, ἀνδρὸς ἑνὸς βίοτον νήποινον ὀλέσθαι, </p>
<p>κείρετ':  ἐγὼ δὲ θεοὺς ἐπιβώσομαι αἰὲν ἐόντας, </p>
<p>αἴ κέ ποθι Ζεὺς δῷσι παλίντιτα ἔργα γενέσθαι. </p>
<p>νήποινοί κεν ἔπειτα δόμων ἔντοσθεν ὄλοισθε. </p>
<p>ὣς φάτο Τηλέμαχος, τῷ δ' αἰετὼ εὐρύοπα Ζεὺς </p>
<p>ὑψόθεν ἐκ κορυφῆς ὄρεος προέηκε πέτεσθαι. </p>
<p>τὼ δ' ἕως μέν ῥ' ἐπέτοντο μετὰ πνοιῇς ἀνέμοιο </p>
<p>πλησίω ἀλλήλοισι τιταινομένω πτερύγεσσιν:  </p>
<p>ἀλλ' ὅτε δὴ μέσσην ἀγορὴν πολύφημον ἱκέσθην, </p>
<p>ἔνθ' ἐπιδινηθέντε τιναξάσθην πτερὰ πυκνά, </p>
<p>ἐς δ' ἰδέτην πάντων κεφαλάς, ὄσσοντο δ' ὄλεθρον:  </p>
<p>δρυψαμένω δ' ὀνύχεσσι παρειὰς ἀμφί τε δειρὰς </p>
<p>δεξιὼ ἤιξαν διά τ' οἰκία καὶ πόλιν αὐτῶν. </p>
<p>θάμβησαν δ' ὄρνιθας, ἐπεὶ ἴδον ὀφθαλμοῖσιν:  </p>
<p>ὥρμηναν δ' ἀνὰ θυμὸν ἅ περ τελέεσθαι ἔμελλον. </p>
<p>τοῖσι δὲ καὶ μετέειπε γέρων ἥρως Ἁλιθέρσης </p>
<p>Μαστορίδης: ὁ γὰρ οἶος ὁμηλικίην ἐκέκαστο </p>
<p>ὄρνιθας γνῶναι καὶ ἐναίσιμα μυθήσασθαι:  </p>
<p>ὅ σφιν ἐὺ φρονέων ἀγορήσατο καὶ μετέειπε:  </p>
<p>κέκλυτε δὴ νῦν μευ, Ἰθακήσιοι, ὅττι κεν εἴπω:  </p>
<p>μνηστῆρσιν δὲ μάλιστα πιφαυσκόμενος τάδε εἴρω:  </p>
<p>τοῖσιν γὰρ μέγα πῆμα κυλίνδεται:  οὐ γὰρ Ὀδυσσεὺς </p>
<p>δὴν ἀπάνευθε φίλων ὧν ἔσσεται, ἀλλά που ἤδη </p>
<p>ἐγγὺς ἐὼν τοῖσδεσσι φόνον καὶ κῆρα φυτεύει </p>
<p>πάντεσσιν:  πολέσιν δὲ καὶ ἄλλοισιν κακὸν ἔσται, </p>
<p>οἳ νεμόμεσθ' Ἰθάκην ἐυδείελον. ἀλλὰ πολὺ πρὶν </p>
<p>φραζώμεσθ', ὥς κεν καταπαύσομεν:  οἱ δὲ καὶ αὐτοὶ </p>
<p>παυέσθων:  καὶ γάρ σφιν ἄφαρ τόδε λώιόν ἐστιν. </p>
<p>οὐ γὰρ ἀπείρητος μαντεύομαι, ἀλλ' ἐὺ εἰδώς: </p>
<p>καὶ γὰρ κείνῳ φημὶ τελευτηθῆναι ἅπαντα, </p>
<p>ὥς οἱ ἐμυθεόμην, ὅτε Ἴλιον εἰσανέβαινον </p>
<p>Ἀργεῖοι, μετὰ δέ σφιν ἔβη πολύμητις Ὀδυσσεύς. </p>
<p>φῆν κακὰ πολλὰ παθόντ', ὀλέσαντ' ἄπο πάντας ἑταίρους, </p>
<p>ἄγνωστον πάντεσσιν ἐεικοστῷ ἐνιαυτῷ </p>
<p>οἴκαδ' ἐλεύσεσθαι:  τὰ δὲ δὴ νῦν πάντα τελεῖται. </p>
<p>τὸν δ' αὖτ' Εὐρύμαχος Πολύβου πάϊς ἀντίον ηὔδα:  </p>
<p>ὦ γέρον, εἰ δ' ἄγε νῦν μαντεύεο σοῖσι τέκεσσιν </p>
<p>οἴκαδ' ἰών, μή πού τι κακὸν πάσχωσιν ὀπίσσω:  </p>
<p>ταῦτα δ' ἐγὼ σέο πολλὸν ἀμείνων μαντεύεσθαι. </p>
<p>ὄρνιθες δέ τε πολλοὶ ὑπ' αὐγὰς ἠελίοιο </p>
<p>φοιτῶσ', οὐδέ τε πάντες ἐναίσιμοι:  αὐτὰρ Ὀδυσσεὺς </p>
<p>ὤλετο τῆλ', ὡς καὶ σὺ καταφθίσθαι σὺν ἐκείνῳ </p>
<p>ὤφελες. οὐκ ἂν τόσσα θεοπροπέων ἀγόρευες, </p>
<p>οὐδέ κε Τηλέμαχον κεχολωμένον ὧδ' ἀνιείης, </p>
<p>σῷ οἴκῳ δῶρον ποτιδέγμενος, αἴ κε πόρῃσιν. </p>
<p>ἀλλ' ἔκ τοι ἐρέω, τὸ δὲ καὶ τετελεσμένον ἔσται:  </p>
<p>αἴ κε νεώτερον ἄνδρα παλαιά τε πολλά τε εἰδὼς </p>
<p>παρφάμενος ἐπέεσσιν ἐποτρύνῃς χαλεπαίνειν, </p>
<p>αὐτῷ μέν οἱ πρῶτον ἀνιηρέστερον ἔσται, </p>
<p>πρῆξαι δ' ἔμπης οὔ τι δυνήσεται εἵνεκα τῶνδε:  </p>
<p>σοὶ δέ, γέρον, θωὴν ἐπιθήσομεν, ἥν κ' ἐνὶ θυμῷ </p>
<p>τίνων ἀσχάλλῃς: χαλεπὸν δέ τοι ἔσσεται ἄλγος. </p>
<p>Τηλεμάχῳ δ' ἐν πᾶσιν ἐγὼν ὑποθήσομαι αὐτός: </p>
<p>μητέρα ἣν ἐς πατρὸς ἀνωγέτω ἀπονέεσθαι:  </p>
<p>οἱ δὲ γάμον τεύξουσι καὶ ἀρτυνέουσιν ἔεδνα </p>
<p>πολλὰ μάλ', ὅσσα ἔοικε φίλης ἐπὶ παιδὸς ἕπεσθαι. </p>
<p>οὐ γὰρ πρὶν παύσεσθαι ὀίομαι υἷας Ἀχαιῶν </p>
<p>μνηστύος ἀργαλέης, ἐπεὶ οὔ τινα δείδιμεν ἔμπης, </p>
<p>οὔτ' οὖν Τηλέμαχον μάλα περ πολύμυθον ἐόντα, </p>
<p>οὔτε θεοπροπίης ἐμπαζόμεθ', ἣν σύ, γεραιέ, </p>
<p>μυθέαι ἀκράαντον, ἀπεχθάνεαι δ' ἔτι μᾶλλον. </p>
<p>χρήματα δ' αὖτε κακῶς βεβρώσεται, οὐδέ ποτ' ἶσα </p>
<p>ἔσσεται, ὄφρα κεν ἥ γε διατρίβῃσιν Ἀχαιοὺς </p>
<p>ὃν γάμον:  ἡμεῖς δ' αὖ ποτιδέγμενοι ἤματα πάντα </p>
<p>εἵνεκα τῆς ἀρετῆς ἐριδαίνομεν, οὐδὲ μετ' ἄλλας </p>
<p>ἐρχόμεθ', ἃς ἐπιεικὲς ὀπυιέμεν ἐστὶν ἑκάστῳ. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>Εὐρύμαχ' ἠδὲ καὶ ἄλλοι, ὅσοι μνηστῆρες ἀγαυοί, </p>
<p>ταῦτα μὲν οὐχ ὑμέας ἔτι λίσσομαι οὐδ' ἀγορεύω:  </p>
<p>ἤδη γὰρ τὰ ἴσασι θεοὶ καὶ πάντες Ἀχαιοί. </p>
<p>ἀλλ' ἄγε μοι δότε νῆα θοὴν καὶ εἴκοσ' ἑταίρους, </p>
<p>οἵ κέ μοι ἔνθα καὶ ἔνθα διαπρήσσωσι κέλευθον. </p>
<p>εἶμι γὰρ ἐς Σπάρτην τε καὶ ἐς Πύλον ἠμαθόεντα </p>
<p>νόστον πευσόμενος πατρὸς δὴν οἰχομένοιο, </p>
<p>ἤν τίς μοι εἴπῃσι βροτῶν ἢ ὄσσαν ἀκούσω </p>
<p>ἐκ Διός, ἥ τε μάλιστα φέρει κλέος ἀνθρώποισιν:  </p>
<p>εἰ μέν κεν πατρὸς βίοτον καὶ νόστον ἀκούσω, </p>
<p>ἦ τ' ἄν, τρυχόμενός περ, ἔτι τλαίην ἐνιαυτόν:  </p>
<p>εἰ δέ κε τεθνηῶτος ἀκούσω μηδ' ἔτ' ἐόντος, </p>
<p>νοστήσας δὴ ἔπειτα φίλην ἐς πατρίδα γαῖαν </p>
<p>σῆμά τέ οἱ χεύω καὶ ἐπὶ κτέρεα κτερεΐξω </p>
<p>πολλὰ μάλ', ὅσσα ἔοικε, καὶ ἀνέρι μητέρα δώσω. </p>
<p>ἦ τοι ὅ γ' ὣς εἰπὼν κατ' ἄρ' ἕζετο, τοῖσι δ' ἀνέστη </p>
<p>Μέντωρ, ὅς ῥ' Ὀδυσῆος ἀμύμονος ἦεν ἑταῖρος, </p>
<p>καὶ οἱ ἰὼν ἐν νηυσὶν ἐπέτρεπεν οἶκον ἅπαντα, </p>
<p>πείθεσθαί τε γέροντι καὶ ἔμπεδα πάντα φυλάσσειν:  </p>
<p>ὅ σφιν ἐὺ φρονέων ἀγορήσατο καὶ μετέειπεν:  </p>
<p>κέκλυτε δὴ νῦν μευ, Ἰθακήσιοι, ὅττι κεν εἴπω:  </p>
<p>μή τις ἔτι πρόφρων ἀγανὸς καὶ ἤπιος ἔστω </p>
<p>σκηπτοῦχος βασιλεύς, μηδὲ φρεσὶν αἴσιμα εἰδώς, </p>
<p>ἀλλ' αἰεὶ χαλεπός τ' εἴη καὶ αἴσυλα ῥέζοι:  </p>
<p>ὡς οὔ τις μέμνηται Ὀδυσσῆος θείοιο </p>
<p>λαῶν οἷσιν ἄνασσε, πατὴρ δ' ὣς ἤπιος ἦεν. </p>
<p>ἀλλ' ἦ τοι μνηστῆρας ἀγήνορας οὔ τι μεγαίρω </p>
<p>ἔρδειν ἔργα βίαια κακορραφίῃσι νόοιο:  </p>
<p>σφὰς γὰρ παρθέμενοι κεφαλὰς κατέδουσι βιαίως </p>
<p>οἶκον Ὀδυσσῆος, τὸν δ' οὐκέτι φασὶ νέεσθαι. </p>
<p>νῦν δ' ἄλλῳ δήμῳ νεμεσίζομαι, οἷον ἅπαντες </p>
<p>ἧσθ' ἄνεῳ, ἀτὰρ οὔ τι καθαπτόμενοι ἐπέεσσι </p>
<p>παύρους μνηστῆρας καταπαύετε πολλοὶ ἐόντες. </p>
<p>τὸν δ' Εὐηνορίδης Λειώκριτος ἀντίον ηὔδα:  </p>
<p>Μέντορ ἀταρτηρέ, φρένας ἠλεέ, ποῖον ἔειπες </p>
<p>ἡμέας ὀτρύνων καταπαυέμεν. ἀργαλέον δὲ </p>
<p>ἀνδράσι καὶ πλεόνεσσι μαχήσασθαι περὶ δαιτί. </p>
<p>εἴ περ γάρ κ' Ὀδυσεὺς Ἰθακήσιος αὐτὸς ἐπελθὼν </p>
<p>δαινυμένους κατὰ δῶμα ἑὸν μνηστῆρας ἀγαυοὺς </p>
<p>ἐξελάσαι μεγάροιο μενοινήσει' ἐνὶ θυμῷ, </p>
<p>οὔ κέν οἱ κεχάροιτο γυνή, μάλα περ χατέουσα, </p>
<p>ἐλθόντ', ἀλλά κεν αὐτοῦ ἀεικέα πότμον ἐπίσποι, </p>
<p>εἰ πλεόνεσσι μάχοιτο:  σὺ δ' οὐ κατὰ μοῖραν ἔειπες. </p>
<p>ἀλλ' ἄγε, λαοὶ μὲν σκίδνασθ' ἐπὶ ἔργα ἕκαστος, </p>
<p>τούτῳ δ' ὀτρυνέει Μέντωρ ὁδὸν ἠδ' Ἁλιθέρσης, </p>
<p>οἵ τέ οἱ ἐξ ἀρχῆς πατρώιοί εἰσιν ἑταῖροι. </p>
<p>ἀλλ' ὀίω, καὶ δηθὰ καθήμενος ἀγγελιάων </p>
<p>πεύσεται εἰν Ἰθάκῃ, τελέει δ' ὁδὸν οὔ ποτε ταύτην. </p>
<p>ὣς ἄρ' ἐφώνησεν, λῦσεν δ' ἀγορὴν αἰψηρήν. </p>
<p>οἱ μὲν ἄρ' ἐσκίδναντο ἑὰ πρὸς δώμαθ' ἕκαστος, </p>
<p>μνηστῆρες δ' ἐς δώματ' ἴσαν θείου Ὀδυσῆος. </p>
<p>Τηλέμαχος δ' ἀπάνευθε κιὼν ἐπὶ θῖνα θαλάσσης, </p>
<p>χεῖρας νιψάμενος πολιῆς ἁλὸς εὔχετ' Ἀθήνῃ:  </p>
<p>κλῦθί μευ, ὃ χθιζὸς θεὸς ἤλυθες ἡμέτερον δῶ </p>
<p>καὶ μ' ἐν νηὶ κέλευσας ἐπ' ἠεροειδέα πόντον </p>
<p>νόστον πευσόμενον πατρὸς δὴν οἰχομένοιο </p>
<p>ἔρχεσθαι:  τὰ δὲ πάντα διατρίβουσιν Ἀχαιοί, </p>
<p>μνηστῆρες δὲ μάλιστα κακῶς ὑπερηνορέοντες. </p>
<p>ὣς ἔφατ' εὐχόμενος, σχεδόθεν δέ οἱ ἦλθεν Ἀθήνη, </p>
<p>Μέντορι εἰδομένη ἠμὲν δέμας ἠδὲ καὶ αὐδήν, </p>
<p>καί μιν φωνήσασ' ἔπεα πτερόεντα προσηύδα:  </p>
<p>Τηλέμαχ', οὐδ' ὄπιθεν κακὸς ἔσσεαι οὐδ' ἀνοήμων, </p>
<p>εἰ δή τοι σοῦ πατρὸς ἐνέστακται μένος ἠύ, </p>
<p>οἷος κεῖνος ἔην τελέσαι ἔργον τε ἔπος τε:  </p>
<p>οὔ τοι ἔπειθ' ἁλίη ὁδὸς ἔσσεται οὐδ' ἀτέλεστος. </p>
<p>εἰ δ' οὐ κείνου γ' ἐσσὶ γόνος καὶ Πηνελοπείης, </p>
<p>οὐ σέ γ' ἔπειτα ἔολπα τελευτήσειν, ἃ μενοινᾷς. </p>
<p>παῦροι γάρ τοι παῖδες ὁμοῖοι πατρὶ πέλονται, </p>
<p>οἱ πλέονες κακίους, παῦροι δέ τε πατρὸς ἀρείους. </p>
<p>ἀλλ' ἐπεὶ οὐδ' ὄπιθεν κακὸς ἔσσεαι οὐδ' ἀνοήμων, </p>
<p>οὐδέ σε πάγχυ γε μῆτις Ὀδυσσῆος προλέλοιπεν, </p>
<p>ἐλπωρή τοι ἔπειτα τελευτῆσαι τάδε ἔργα. </p>
<p>τῶ νῦν μνηστήρων μὲν ἔα βουλήν τε νόον τε </p>
<p>ἀφραδέων, ἐπεὶ οὔ τι νοήμονες οὐδὲ δίκαιοι:  </p>
<p>οὐδέ τι ἴσασιν θάνατον καὶ κῆρα μέλαιναν, </p>
<p>ὃς δή σφι σχεδόν ἐστιν, ἐπ' ἤματι πάντας ὀλέσθαι. </p>
<p>σοὶ δ' ὁδὸς οὐκέτι δηρὸν ἀπέσσεται ἣν σὺ μενοινᾷς: </p>
<p>τοῖος γάρ τοι ἑταῖρος ἐγὼ πατρώιός εἰμι, </p>
<p>ὅς τοι νῆα θοὴν στελέω καὶ ἅμ' ἕψομαι αὐτός. </p>
<p>ἀλλὰ σὺ μὲν πρὸς δώματ' ἰὼν μνηστῆρσιν ὁμίλει, </p>
<p>ὅπλισσόν τ' ἤια καὶ ἄγγεσιν ἄρσον ἅπαντα, </p>
<p>οἶνον ἐν ἀμφιφορεῦσι, καὶ ἄλφιτα, μυελὸν ἀνδρῶν, </p>
<p>δέρμασιν ἐν πυκινοῖσιν:  ἐγὼ δ' ἀνὰ δῆμον ἑταίρους </p>
<p>αἶψ' ἐθελοντῆρας συλλέξομαι. εἰσὶ δὲ νῆες </p>
<p>πολλαὶ ἐν ἀμφιάλῳ Ἰθάκῃ, νέαι ἠδὲ παλαιαί:  </p>
<p>τάων μέν τοι ἐγὼν ἐπιόψομαι ἥ τις ἀρίστη, </p>
<p>ὦκα δ' ἐφοπλίσσαντες ἐνήσομεν εὐρέι πόντῳ. </p>
<p>ὣς φάτ' Ἀθηναίη κούρη Διός: οὐδ' ἄρ' ἔτι δὴν </p>
<p>Τηλέμαχος παρέμιμνεν, ἐπεὶ θεοῦ ἔκλυεν αὐδήν. </p>
<p>βῆ δ' ἰέναι πρὸς δῶμα, φίλον τετιημένος ἦτορ, </p>
<p>εὗρε δ' ἄρα μνηστῆρας ἀγήνορας ἐν μεγάροισιν, </p>
<p>αἶγας ἀνιεμένους σιάλους θ' εὕοντας ἐν αὐλῇ. </p>
<p>Ἀντίνοος δ' ἰθὺς γελάσας κίε Τηλεμάχοιο, </p>
<p>ἔν τ' ἄρα οἱ φῦ χειρί, ἔπος τ' ἔφατ' ἔκ τ' ὀνόμαζε:  </p>
<p>Τηλέμαχ' ὑψαγόρη, μένος ἄσχετε, μή τί τοι ἄλλο </p>
<p>ἐν στήθεσσι κακὸν μελέτω ἔργον τε ἔπος τε, </p>
<p>ἀλλά μοι ἐσθιέμεν καὶ πινέμεν, ὡς τὸ πάρος περ. </p>
<p>ταῦτα δέ τοι μάλα πάντα τελευτήσουσιν Ἀχαιοί, </p>
<p>νῆα καὶ ἐξαίτους ἐρέτας, ἵνα θᾶσσον ἵκηαι </p>
<p>ἐς Πύλον ἠγαθέην μετ' ἀγαυοῦ πατρὸς ἀκουήν. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>Ἀντίνο', οὔ πως ἔστιν ὑπερφιάλοισι μεθ' ὑμῖν </p>
<p>δαίνυσθαί τ' ἀκέοντα καὶ εὐφραίνεσθαι ἕκηλον. </p>
<p>ἦ οὐχ ἅλις ὡς τὸ πάροιθεν ἐκείρετε πολλὰ καὶ ἐσθλὰ </p>
<p>κτήματ' ἐμά, μνηστῆρες, ἐγὼ δ' ἔτι νήπιος ἦα; </p>
<p>νῦν δ' ὅτε δὴ μέγας εἰμὶ καὶ ἄλλων μῦθον ἀκούων </p>
<p>πυνθάνομαι, καὶ δή μοι ἀέξεται ἔνδοθι θυμός, </p>
<p>πειρήσω, ὥς κ' ὔμμι κακὰς ἐπὶ κῆρας ἰήλω, </p>
<p>ἠὲ Πύλονδ' ἐλθών, ἢ αὐτοῦ τῷδ' ἐνὶ δήμῳ. </p>
<p>εἶμι μέν, οὐδ' ἁλίη ὁδὸς ἔσσεται ἣν ἀγορεύω, </p>
<p>ἔμπορος: οὐ γὰρ νηὸς ἐπήβολος οὐδ' ἐρετάων </p>
<p>γίγνομαι:  ὥς νύ που ὔμμιν ἐείσατο κέρδιον εἶναι. </p>
<p>ἦ ῥα, καὶ ἐκ χειρὸς χεῖρα σπάσατ' Ἀντινόοιο </p>
<p>ῥεῖα:  μνηστῆρες δὲ δόμον κάτα δαῖτα πένοντο. </p>
<p>οἱ δ' ἐπελώβευον καὶ ἐκερτόμεον ἐπέεσσιν. </p>
<p>ὧδε δέ τις εἴπεσκε νέων ὑπερηνορεόντων:  </p>
<p>ἦ μάλα Τηλέμαχος φόνον ἡμῖν μερμηρίζει. </p>
<p>ἤ τινας ἐκ Πύλου ἄξει ἀμύντορας ἠμαθόεντος </p>
<p>ἢ ὅ γε καὶ Σπάρτηθεν, ἐπεί νύ περ ἵεται αἰνῶς: </p>
<p>ἠὲ καὶ εἰς Ἐφύρην ἐθέλει, πίειραν ἄρουραν, </p>
<p>ἐλθεῖν, ὄφρ' ἔνθεν θυμοφθόρα φάρμακ' ἐνείκῃ, </p>
<p>ἐν δὲ βάλῃ κρητῆρι καὶ ἡμέας πάντας ὀλέσσῃ. </p>
<p>ἄλλος δ' αὖτ' εἴπεσκε νέων ὑπερηνορεόντων:  </p>
<p>τίς δ' οἶδ', εἴ κε καὶ αὐτὸς ἰὼν κοίλης ἐπὶ νηὸς </p>
<p>τῆλε φίλων ἀπόληται ἀλώμενος ὥς περ Ὀδυσσεύς; </p>
<p>οὕτω κεν καὶ μᾶλλον ὀφέλλειεν πόνον ἄμμιν:  </p>
<p>κτήματα γάρ κεν πάντα δασαίμεθα, οἰκία δ' αὖτε </p>
<p>τούτου μητέρι δοῖμεν ἔχειν ἠδ' ὅς τις ὀπυίοι. </p>
<p>ὣς φάν, ὁ δ' ὑψόροφον θάλαμον κατεβήσετο πατρὸς </p>
<p>εὐρύν, ὅθι νητὸς χρυσὸς καὶ χαλκὸς ἔκειτο </p>
<p>ἐσθής τ' ἐν χηλοῖσιν ἅλις τ' ἐυῶδες ἔλαιον:  </p>
<p>ἐν δὲ πίθοι οἴνοιο παλαιοῦ ἡδυπότοιο </p>
<p>ἕστασαν, ἄκρητον θεῖον ποτὸν ἐντὸς ἔχοντες, </p>
<p>ἑξείης ποτὶ τοῖχον ἀρηρότες, εἴ ποτ' Ὀδυσσεὺς </p>
<p>οἴκαδε νοστήσειε καὶ ἄλγεα πολλὰ μογήσας. </p>
<p>κληισταὶ δ' ἔπεσαν σανίδες πυκινῶς ἀραρυῖαι, </p>
<p>δικλίδες: ἐν δὲ γυνὴ ταμίη νύκτας τε καὶ ἦμαρ </p>
<p>ἔσχ', ἣ πάντ' ἐφύλασσε νόου πολυϊδρείῃσιν, </p>
<p>Εὐρύκλει', Ὦπος θυγάτηρ Πεισηνορίδαο. </p>
<p>τὴν τότε Τηλέμαχος προσέφη θαλαμόνδε καλέσσας: </p>
<p>μαῖ', ἄγε δή μοι οἶνον ἐν ἀμφιφορεῦσιν ἄφυσσον </p>
<p>ἡδύν, ὅτις μετὰ τὸν λαρώτατος ὃν σὺ φυλάσσεις </p>
<p>κεῖνον ὀιομένη τὸν κάμμορον, εἴ ποθεν ἔλθοι </p>
<p>διογενὴς Ὀδυσεὺς θάνατον καὶ κῆρας ἀλύξας. </p>
<p>δώδεκα δ' ἔμπλησον καὶ πώμασιν ἄρσον ἅπαντας. </p>
<p>ἐν δέ μοι ἄλφιτα χεῦον ἐϋρραφέεσσι δοροῖσιν:  </p>
<p>εἴκοσι δ' ἔστω μέτρα μυληφάτου ἀλφίτου ἀκτῆς. </p>
<p>αὐτὴ δ' οἴη ἴσθι:  τὰ δ' ἁθρόα πάντα τετύχθω:  </p>
<p>ἑσπέριος γὰρ ἐγὼν αἱρήσομαι, ὁππότε κεν δὴ </p>
<p>μήτηρ εἰς ὑπερῷ' ἀναβῇ κοίτου τε μέδηται. </p>
<p>εἶμι γὰρ ἐς Σπάρτην τε καὶ ἐς Πύλον ἠμαθόεντα </p>
<p>νόστον πευσόμενος πατρὸς φίλου, ἤν που ἀκούσω. </p>
<p>ὣς φάτο, κώκυσεν δὲ φίλη τροφὸς Εὐρύκλεια, </p>
<p>καί ῥ' ὀλοφυρομένη ἔπεα πτερόεντα προσηύδα:  </p>
<p>τίπτε δέ τοι, φίλε τέκνον, ἐνὶ φρεσὶ τοῦτο νόημα </p>
<p>ἔπλετο; πῇ δ' ἐθέλεις ἰέναι πολλὴν ἐπὶ γαῖαν </p>
<p>μοῦνος ἐὼν ἀγαπητός; ὁ δ' ὤλετο τηλόθι πάτρης </p>
<p>διογενὴς Ὀδυσεὺς ἀλλογνώτῳ ἐνὶ δήμῳ. </p>
<p>οἱ δέ τοι αὐτίκ' ἰόντι κακὰ φράσσονται ὀπίσσω, </p>
<p>ὥς κε δόλῳ φθίῃς, τάδε δ' αὐτοὶ πάντα δάσονται. </p>
<p>ἀλλὰ μέν' αὖθ' ἐπὶ σοῖσι καθήμενος: οὐδέ τί σε χρὴ </p>
<p>πόντον ἐπ' ἀτρύγετον κακὰ πάσχειν οὐδ' ἀλάλησθαι. </p>
<p>τὴν δ' αὖ Τηλέμαχος πεπνυμένος ἀντίον ηὔδα:  </p>
<p>θάρσει, μαῖ', ἐπεὶ οὔ τοι ἄνευ θεοῦ ἥδε γε βουλή. </p>
<p>ἀλλ' ὄμοσον μὴ μητρὶ φίλῃ τάδε μυθήσασθαι, </p>
<p>πρίν γ' ὅτ' ἂν ἑνδεκάτη τε δυωδεκάτη τε γένηται, </p>
<p>ἢ αὐτὴν ποθέσαι καὶ ἀφορμηθέντος ἀκοῦσαι, </p>
<p>ὡς ἂν μὴ κλαίουσα κατὰ χρόα καλὸν ἰάπτῃ. </p>
<p>ὣς ἄρ' ἔφη, γρῆυς δὲ θεῶν μέγαν ὅρκον ἀπώμνυ. </p>
<p>αὐτὰρ ἐπεί ῥ' ὄμοσέν τε τελεύτησέν τε τὸν ὅρκον, </p>
<p>αὐτίκ' ἔπειτά οἱ οἶνον ἐν ἀμφιφορεῦσιν ἄφυσσεν, </p>
<p>ἐν δέ οἱ ἄλφιτα χεῦεν ἐϋρραφέεσσι δοροῖσι. </p>
<p>Τηλέμαχος δ' ἐς δώματ' ἰὼν μνηστῆρσιν ὁμίλει. </p>
<p>ἔνθ' αὖτ' ἄλλ' ἐνόησε θεά, γλαυκῶπις Ἀθήνη. </p>
<p>Τηλεμάχῳ ἐικυῖα κατὰ πτόλιν ᾤχετο πάντῃ, </p>
<p>καί ῥα ἑκάστῳ φωτὶ παρισταμένη φάτο μῦθον, </p>
<p>ἑσπερίους δ' ἐπὶ νῆα θοὴν ἀγέρεσθαι ἀνώγει. </p>
<p>ἡ δ' αὖτε Φρονίοιο Νοήμονα φαίδιμον υἱὸν </p>
<p>ᾔτεε νῆα θοήν:  ὁ δέ οἱ πρόφρων ὑπέδεκτο. </p>
<p>δύσετό τ' ἠέλιος σκιόωντό τε πᾶσαι ἀγυιαί, </p>
<p>καὶ τότε νῆα θοὴν ἅλαδ' εἴρυσε, πάντα δ' ἐν αὐτῇ </p>
<p>ὅπλ' ἐτίθει, τά τε νῆες ἐύσσελμοι φορέουσι. </p>
<p>στῆσε δ' ἐπ' ἐσχατιῇ λιμένος, περὶ δ' ἐσθλοὶ ἑταῖροι </p>
<p>ἁθρόοι ἠγερέθοντο:  θεὰ δ' ὤτρυνεν ἕκαστον. </p>
<p>ἔνθ' αὖτ' ἄλλ' ἐνόησε θεά, γλαυκῶπις Ἀθήνη. </p>
<p>βῆ ῤ' ἰέναι πρὸς δώματ' Ὀδυσσῆος θείοιο:  </p>
<p>ἔνθα μνηστήρεσσιν ἐπὶ γλυκὺν ὕπνον ἔχευε, </p>
<p>πλάζε δὲ πίνοντας, χειρῶν δ' ἔκβαλλε κύπελλα. </p>
<p>οἱ δ' εὕδειν ὤρνυντο κατὰ πτόλιν, οὐδ' ἄρ' ἔτι δὴν </p>
<p>ἥατ', ἐπεί σφισιν ὕπνος ἐπὶ βλεφάροισιν ἔπιπτεν. </p>
<p>αὐτὰρ Τηλέμαχον προσέφη γλαυκῶπις Ἀθήνη </p>
<p>ἐκπροκαλεσσαμένη μεγάρων ἐὺ ναιεταόντων, </p>
<p>Μέντορι εἰδομένη ἠμὲν δέμας ἠδὲ καὶ αὐδήν:  </p>
<p>Τηλέμαχ', ἤδη μέν τοι ἐυκνήμιδες ἑταῖροι </p>
<p>ἥατ' ἐπήρετμοι τὴν σὴν ποτιδέγμενοι ὁρμήν:  </p>
<p>ἀλλ' ἴομεν, μὴ δηθὰ διατρίβωμεν ὁδοῖο. </p>
<p>ὣς ἄρα φωνήσασ' ἡγήσατο Παλλὰς Ἀθήνη </p>
<p>καρπαλίμως: ὁ δ' ἔπειτα μετ' ἴχνια βαῖνε θεοῖο. </p>
<p>αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν, </p>
<p>εὗρον ἔπειτ' ἐπὶ θινὶ κάρη κομόωντας ἑταίρους. </p>
<p>τοῖσι δὲ καὶ μετέειφ' ἱερὴ ἲς Τηλεμάχοιο:  </p>
<p>δεῦτε, φίλοι, ἤια φερώμεθα:  πάντα γὰρ ἤδη </p>
<p>ἁθρό' ἐνὶ μεγάρῳ. μήτηρ δ' ἐμὴ οὔ τι πέπυσται, </p>
<p>οὐδ' ἄλλαι δμωαί, μία δ' οἴη μῦθον ἄκουσεν. </p>
<p>ὣς ἄρα φωνήσας ἡγήσατο, τοὶ δ' ἅμ' ἕποντο. </p>
<p>οἱ δ' ἄρα πάντα φέροντες ἐυσσέλμῳ ἐπὶ νηὶ </p>
<p>κάτθεσαν, ὡς ἐκέλευσεν Ὀδυσσῆος φίλος υἱός. </p>
<p>ἂν δ' ἄρα Τηλέμαχος νηὸς βαῖν', ἦρχε δ' Ἀθήνη, </p>
<p>νηὶ δ' ἐνὶ πρυμνῇ κατ' ἄρ' ἕζετο:  ἄγχι δ' ἄρ' αὐτῆς </p>
<p>ἕζετο Τηλέμαχος. τοὶ δὲ πρυμνήσι' ἔλυσαν, </p>
<p>ἂν δὲ καὶ αὐτοὶ βάντες ἐπὶ κληῖσι καθῖζον. </p>
<p>τοῖσιν δ' ἴκμενον οὖρον ἵει γλαυκῶπις Ἀθήνη, </p>
<p>ἀκραῆ Ζέφυρον, κελάδοντ' ἐπὶ οἴνοπα πόντον. </p>
<p>Τηλέμαχος δ' ἑτάροισιν ἐποτρύνας ἐκέλευσεν </p>
<p>ὅπλων ἅπτεσθαι:  τοὶ δ' ὀτρύνοντος ἄκουσαν. </p>
<p>ἱστὸν δ' εἰλάτινον κοίλης ἔντοσθε μεσόδμης </p>
<p>στῆσαν ἀείραντες, κατὰ δὲ προτόνοισιν ἔδησαν, </p>
<p>ἕλκον δ' ἱστία λευκὰ ἐυστρέπτοισι βοεῦσιν. </p>
<p>ἔπρησεν δ' ἄνεμος μέσον ἱστίον, ἀμφὶ δὲ κῦμα </p>
<p>στείρῃ πορφύρεον μεγάλ' ἴαχε νηὸς ἰούσης: </p>
<p>ἡ δ' ἔθεεν κατὰ κῦμα διαπρήσσουσα κέλευθον. </p>
<p>δησάμενοι δ' ἄρα ὅπλα θοὴν ἀνὰ νῆα μέλαιναν </p>
<p>στήσαντο κρητῆρας ἐπιστεφέας οἴνοιο, </p>
<p>λεῖβον δ' ἀθανάτοισι θεοῖς αἰειγενέτῃσιν, </p>
<p>ἐκ πάντων δὲ μάλιστα Διὸς γλαυκώπιδι κούρῃ. </p>
<p>παννυχίη μέν ῥ' ἥ γε καὶ ἠῶ πεῖρε κέλευθον. </p></div1>
<div1 lines="497" n="3">
<p>Ἠέλιος δ' ἀνόρουσε, λιπὼν περικαλλέα λίμνην, </p>
<p>οὐρανὸν ἐς πολύχαλκον, ἵν' ἀθανάτοισι φαείνοι </p>
<p>καὶ θνητοῖσι βροτοῖσιν ἐπὶ ζείδωρον ἄρουραν:  </p>
<p>οἱ δὲ Πύλον, Νηλῆος ἐυκτίμενον πτολίεθρον, </p>
<p>ἷξον:  τοὶ δ' ἐπὶ θινὶ θαλάσσης ἱερὰ ῥέζον, </p>
<p>ταύρους παμμέλανας, ἐνοσίχθονι κυανοχαίτῃ. </p>
<p>ἐννέα δ' ἕδραι ἔσαν, πεντακόσιοι δ' ἐν ἑκάστῃ </p>
<p>ἥατο καὶ προύχοντο ἑκάστοθι ἐννέα ταύρους. </p>
<p>εὖθ' οἱ σπλάγχνα πάσαντο, θεῷ δ' ἐπὶ μηρί' ἔκαιον, </p>
<p>οἱ δ' ἰθὺς κατάγοντο ἰδ' ἱστία νηὸς ἐίσης </p>
<p>στεῖλαν ἀείραντες, τὴν δ' ὥρμισαν, ἐκ δ' ἔβαν αὐτοί:  </p>
<p>ἐκ δ' ἄρα Τηλέμαχος νηὸς βαῖν', ἦρχε δ' Ἀθήνη. </p>
<p>τὸν προτέρη προσέειπε θεά, γλαυκῶπις Ἀθήνη:  </p>
<p>Τηλέμαχ', οὐ μέν σε χρὴ ἔτ' αἰδοῦς, οὐδ' ἠβαιόν:  </p>
<p>τοὔνεκα γὰρ καὶ πόντον ἐπέπλως, ὄφρα πύθηαι </p>
<p>πατρός, ὅπου κύθε γαῖα καὶ ὅν τινα πότμον ἐπέσπεν. </p>
<p>ἀλλ' ἄγε νῦν ἰθὺς κίε Νέστορος ἱπποδάμοιο:  </p>
<p>εἴδομεν ἥν τινα μῆτιν ἐνὶ στήθεσσι κέκευθε. </p>
<p>λίσσεσθαι δέ μιν αὐτός, ὅπως νημερτέα εἴπῃ:  </p>
<p>ψεῦδος δ' οὐκ ἐρέει:  μάλα γὰρ πεπνυμένος ἐστί. </p>
<p>τὴν δ' αὖ Τηλέμαχος πεπνυμένος ἀντίον ηὔδα:  </p>
<p>Μέντορ, πῶς τ' ἄρ' ἴω; πῶς τ' ἂρ προσπτύξομαι αὐτόν; </p>
<p>οὐδέ τί πω μύθοισι πεπείρημαι πυκινοῖσιν:  </p>
<p>αἰδὼς δ' αὖ νέον ἄνδρα γεραίτερον ἐξερέεσθαι. </p>
<p>τὸν δ' αὖτε προσέειπε θεά, γλαυκῶπις Ἀθήνη:  </p>
<p>Τηλέμαχ', ἄλλα μὲν αὐτὸς ἐνὶ φρεσὶ σῇσι νοήσεις, </p>
<p>ἄλλα δὲ καὶ δαίμων ὑποθήσεται:  οὐ γὰρ ὀίω </p>
<p>οὔ σε θεῶν ἀέκητι γενέσθαι τε τραφέμεν τε. </p>
<p>ὣς ἄρα φωνήσασ' ἡγήσατο Παλλὰς Ἀθήνη </p>
<p>καρπαλίμως: ὁ δ' ἔπειτα μετ' ἴχνια βαῖνε θεοῖο. </p>
<p>ἷξον δ' ἐς Πυλίων ἀνδρῶν ἄγυρίν τε καὶ ἕδρας, </p>
<p>ἔνθ' ἄρα Νέστωρ ἧστο σὺν υἱάσιν, ἀμφὶ δ' ἑταῖροι </p>
<p>δαῖτ' ἐντυνόμενοι κρέα τ' ὤπτων ἄλλα τ' ἔπειρον. </p>
<p>οἱ δ' ὡς οὖν ξείνους ἴδον, ἁθρόοι ἦλθον ἅπαντες, </p>
<p>χερσίν τ' ἠσπάζοντο καὶ ἑδριάασθαι ἄνωγον. </p>
<p>πρῶτος Νεστορίδης Πεισίστρατος ἐγγύθεν ἐλθὼν </p>
<p>ἀμφοτέρων ἕλε χεῖρα καὶ ἵδρυσεν παρὰ δαιτὶ </p>
<p>κώεσιν ἐν μαλακοῖσιν ἐπὶ ψαμάθοις ἁλίῃσιν </p>
<p>πάρ τε κασιγνήτῳ Θρασυμήδεϊ καὶ πατέρι ᾧ:  </p>
<p>δῶκε δ' ἄρα σπλάγχνων μοίρας, ἐν δ' οἶνον ἔχευεν </p>
<p>χρυσείῳ δέπαϊ:  δειδισκόμενος δὲ προσηύδα </p>
<p>Παλλάδ' Ἀθηναίην κούρην Διὸς αἰγιόχοιο:  </p>
<p>εὔχεο νῦν, ὦ ξεῖνε, Ποσειδάωνι ἄνακτι:  </p>
<p>τοῦ γὰρ καὶ δαίτης ἠντήσατε δεῦρο μολόντες. </p>
<p>αὐτὰρ ἐπὴν σπείσῃς τε καὶ εὔξεαι, ἣ θέμις ἐστί, </p>
<p>δὸς καὶ τούτῳ ἔπειτα δέπας μελιηδέος οἴνου </p>
<p>σπεῖσαι, ἐπεὶ καὶ τοῦτον ὀίομαι ἀθανάτοισιν </p>
<p>εὔχεσθαι:  πάντες δὲ θεῶν χατέουσ' ἄνθρωποι. </p>
<p>ἀλλὰ νεώτερός ἐστιν, ὁμηλικίη δ' ἐμοὶ αὐτῷ:  </p>
<p>τοὔνεκα σοὶ προτέρῳ δώσω χρύσειον ἄλεισον. </p>
<p>ὣς εἰπὼν ἐν χειρὶ τίθει δέπας ἡδέος οἴνου:  </p>
<p>χαῖρε δ' Ἀθηναίη πεπνυμένῳ ἀνδρὶ δικαίῳ, </p>
<p>οὕνεκα οἷ προτέρῃ δῶκε χρύσειον ἄλεισον:  </p>
<p>αὐτίκα δ' εὔχετο πολλὰ Ποσειδάωνι ἄνακτι:  </p>
<p>κλῦθι, Ποσείδαον γαιήοχε, μηδὲ μεγήρῃς </p>
<p>ἡμῖν εὐχομένοισι τελευτῆσαι τάδε ἔργα. </p>
<p>Νέστορι μὲν πρώτιστα καὶ υἱάσι κῦδος ὄπαζε, </p>
<p>αὐτὰρ ἔπειτ' ἄλλοισι δίδου χαρίεσσαν ἀμοιβὴν </p>
<p>σύμπασιν Πυλίοισιν ἀγακλειτῆς ἑκατόμβης. </p>
<p>δὸς δ' ἔτι Τηλέμαχον καὶ ἐμὲ πρήξαντα νέεσθαι, </p>
<p>οὕνεκα δεῦρ' ἱκόμεσθα θοῇ σὺν νηὶ μελαίνῃ. </p>
<p>ὣς ἄρ' ἔπειτ' ἠρᾶτο καὶ αὐτὴ πάντα τελεύτα. </p>
<p>δῶκε δὲ Τηλεμάχῳ καλὸν δέπας ἀμφικύπελλον:  </p>
<p>ὣς δ' αὔτως ἠρᾶτο Ὀδυσσῆος φίλος υἱός. </p>
<p>οἱ δ' ἐπεί ὤπτησαν κρέ' ὑπέρτερα καὶ ἐρύσαντο, </p>
<p>μοίρας δασσάμενοι δαίνυντ' ἐρικυδέα δαῖτα. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>τοῖς ἄρα μύθων ἦρχε Γερήνιος ἱππότα Νέστωρ:  </p>
<p>νῦν δὴ κάλλίον ἐστι μεταλλῆσαι καὶ ἐρέσθαι </p>
<p>ξείνους, οἱ τινές εἰσιν, ἐπεὶ τάρπησαν ἐδωδῆς. </p>
<p>ὦ ξεῖνοι, τίνες ἐστέ; πόθεν πλεῖθ' ὑγρὰ κέλευθα; </p>
<p>ἤ τι κατά πρῆξιν ἦ μαψιδίως ἀλάλησθε </p>
<p>οἷά τε ληιστῆρες ὑπεὶρ ἅλα, τοί τ' ἀλόωνται </p>
<p>ψυχὰς παρθέμενοι κακὸν ἀλλοδαποῖσι πέροντες; </p>
<p>τὸν δ' αὖ Τηλέμαχος πεπνυμένος ἀντίον ηὔδα </p>
<p>θαρσήσας: αὐτὴ γὰρ ἐνὶ φρεσὶ θάρσος Ἀθήνη </p>
<p>θῆχ', ἵνα μιν περὶ πατρὸς ἀποιχομένοιο ἔροιτο </p>
<p>ἠδ' ἵνα μιν κλέος ἐσθλὸν ἐν ἀνθρώποισιν ἔχῃσιν:  </p>
<p>ὦ Νέστορ Νηληϊάδη, μέγα κῦδος Ἀχαιῶν, </p>
<p>εἴρεαι ὁππόθεν εἰμέν:  ἐγὼ δέ κέ τοι καταλέξω. </p>
<p>ἡμεῖς ἐξ Ἰθάκης ὑπονηίου εἰλήλουθμεν:  </p>
<p>πρῆξις δ' ἥδ' ἰδίη, οὐ δήμιος, ἣν ἀγορεύω. </p>
<p>πατρὸς ἐμοῦ κλέος εὐρὺ μετέρχομαι, ἤν που ἀκούσω, </p>
<p>δίου Ὀδυσσῆος ταλασίφρονος, ὅν ποτέ φασι </p>
<p>σὺν σοὶ μαρνάμενον Τρώων πόλιν ἐξαλαπάξαι. </p>
<p>ἄλλους μὲν γὰρ πάντας, ὅσοι Τρωσὶν πολέμιξον, </p>
<p>πευθόμεθ', ἧχι ἕκαστος ἀπώλετο λυγρῷ ὀλέθρῳ, </p>
<p>κείνου δ' αὖ καὶ ὄλεθρον ἀπευθέα θῆκε Κρονίων. </p>
<p>οὐ γάρ τις δύναται σάφα εἰπέμεν ὁππόθ' ὄλωλεν, </p>
<p>εἴθ' ὅ γ' ἐπ' ἠπείρου δάμη ἀνδράσι δυσμενέεσσιν, </p>
<p>εἴτε καὶ ἐν πελάγει μετὰ κύμασιν Ἀμφιτρίτης. </p>
<p>τοὔνεκα νῦν τὰ σὰ γούναθ' ἱκάνομαι, αἴ κ' ἐθέλῃσθα </p>
<p>κείνου λυγρὸν ὄλεθρον ἐνισπεῖν, εἴ που ὄπωπας </p>
<p>ὀφθαλμοῖσι τεοῖσιν ἢ ἄλλου μῦθον ἄκουσας </p>
<p>πλαζομένου:  πέρι γάρ μιν ὀιζυρὸν τέκε μήτηρ. </p>
<p>μηδέ τί μ' αἰδόμενος μειλίσσεο μηδ' ἐλεαίρων, </p>
<p>ἀλλ' εὖ μοι κατάλεξον ὃπως ἤντησας ὀπωπῆς. </p>
<p>λίσσομαι, εἴ ποτέ τοί τι πατὴρ ἐμός, ἐσθλὸς Ὀδυσσεύς, </p>
<p>ἢ ἔπος ἠέ τι ἔργον ὑποστὰς ἐξετέλεσσε </p>
<p>δήμῳ ἔνι Τρώων, ὅθι πάσχετε πήματ' Ἀχαιοί, </p>
<p>τῶν νῦν μοι μνῆσαι, καί μοι νημερτὲς ἐνίσπες. </p>
<p>τὸν δ' ἠμείβετ' ἔπειτα Γερήνιος ἱππότα Νέστωρ:  </p>
<p>ὦ φίλ', ἐπεί μ' ἔμνησας ὀιζύος, ἥν ἐν ἐκείνῳ </p>
<p>δήμῳ ἀνέτλημεν μένος ἄσχετοι υἷες Ἀχαιῶν, </p>
<p>ἠμέν ὅσα ξὺν νηυσίν ἐπ' ἠεροειδέα πόντον </p>
<p>πλαζόμενοι κατὰ ληίδ', ὅπῃ ἄρξειεν Ἀχιλλεύς, </p>
<p>ἠδ' ὅσα καὶ περί ἄστυ μέγα Πριάμοιο ἄνακτος </p>
<p>μαρνάμεθ':  ἔνθα δ' ἔπειτα κατέκταθεν ὅσσοι ἄριστοι. </p>
<p>ἔνθα μὲν Αἴας κεῖται ἀρήιος, ἔνθα δ' Ἀχιλλεύς, </p>
<p>ἔνθα δὲ Πάτροκλος, θεόφιν μήστωρ ἀτάλαντος, </p>
<p>ἔνθα δ' ἐμὸς φίλος υἱός, ἅμα κρατερὸς καὶ ἀμύμων, </p>
<p>Ἀντίλοχος, πέρι μὲν θείειν ταχὺς ἠδὲ μαχητής: </p>
<p>ἄλλα τε πόλλ' ἐπὶ τοῖς πάθομεν κακά:  τίς κεν ἐκεῖνα </p>
<p>πάντα γε μυθήσαιτο καταθνητῶν ἀνθρώπων; </p>
<p>οὐδ' εἰ πεντάετές γε καὶ ἑξάετες παραμίμνων </p>
<p>ἐξερέοις ὅσα κεῖθι πάθον κακὰ δῖοι Ἀχαιοί:  </p>
<p>πρίν κεν ἀνιηθεὶς σὴν πατρίδα γαῖαν ἵκοιο. </p>
<p>εἰνάετες γάρ σφιν κακὰ ῥάπτομεν ἀμφιέποντες </p>
<p>παντοίοισι δόλοισι, μόγις δ' ἐτέλεσσε Κρονίων. </p>
<p>ἔνθ' οὔ τίς ποτε μῆτιν ὁμοιωθήμεναι ἄντην </p>
<p>ἤθελ', ἐπεὶ μάλα πολλὸν ἐνίκα δῖος Ὀδυσσεὺς </p>
<p>παντοίοισι δόλοισι, πατὴρ τεός, εἰ ἐτεόν γε </p>
<p>κείνου ἔκγονός ἐσσι:  σέβας μ' ἔχει εἰσορόωντα. </p>
<p>ἦ τοι γὰρ μῦθοί γε ἐοικότες, οὐδέ κε φαίης </p>
<p>ἄνδρα νεώτερον ὧδε ἐοικότα μυθήσασθαι. </p>
<p>ἔνθ' ἦ τοι ἧος μὲν ἐγὼ καὶ δῖος Ὀδυσσεὺς </p>
<p>οὔτε ποτ' εἰν ἀγορῇ δίχ' ἐβάζομεν οὔτ' ἐνὶ βουλῇ, </p>
<p>ἀλλ' ἕνα θυμὸν ἔχοντε νόω καὶ ἐπίφρονι βουλῇ </p>
<p>φραζόμεθ' Ἀργείοισιν ὅπως ὄχ' ἄριστα γένοιτο. </p>
<p>αὐτὰρ ἐπεὶ Πριάμοιο πόλιν διεπέρσαμεν αἰπήν, </p>
<p>βῆμεν δ' ἐν νήεσσι, θεὸς δ' ἐσκέδασσεν Ἀχαιούς, </p>
<p>καὶ τότε δὴ Ζεὺς λυγρὸν ἐνὶ φρεσὶ μήδετο νόστον </p>
<p>Ἀργείοις, ἐπεὶ οὔ τι νοήμονες οὐδὲ δίκαιοι </p>
<p>πάντες ἔσαν:  τῶ σφεων πολέες κακὸν οἶτον ἐπέσπον </p>
<p>μήνιος ἐξ ὀλοῆς γλαυκώπιδος ὀβριμοπάτρης. </p>
<p>ἥ τ' ἔριν Ἀτρεΐδῃσι μετ' ἀμφοτέροισιν ἔθηκε. </p>
<p>τὼ δὲ καλεσσαμένω ἀγορὴν ἐς πάντας Ἀχαιούς, </p>
<p>μάψ, ἀτὰρ οὐ κατὰ κόσμον, ἐς ἠέλιον καταδύντα, </p>
<p>οἱ ἦλθον οἴνῳ βεβαρηότες υἷες Ἀχαιῶν, </p>
<p>μῦθον μυθείσθην, τοῦ εἵνεκα λαὸν ἄγειραν. </p>
<p>ἔνθ' ἤ τοι Μενέλαος ἀνώγει πάντας Ἀχαιοὺς </p>
<p>νόστου μιμνήσκεσθαι ἐπ' εὐρέα νῶτα θαλάσσης, </p>
<p>οὐδ' Ἀγαμέμνονι πάμπαν ἑήνδανε:  βούλετο γάρ ῥα </p>
<p>λαὸν ἐρυκακέειν ῥέξαι θ' ἱερὰς ἑκατόμβας, </p>
<p>ὡς τὸν Ἀθηναίης δεινὸν χόλον ἐξακέσαιτο, </p>
<p>νήπιος, οὐδὲ τὸ ᾔδη, ὃ οὐ πείσεσθαι ἔμελλεν:  </p>
<p>οὐ γάρ τ' αἶψα θεῶν τρέπεται νόος αἰέν ἐόντων. </p>
<p>ὣς τὼ μὲν χαλεποῖσιν ἀμειβομένω ἐπέεσσιν </p>
<p>ἕστασαν:  οἱ δ' ἀνόρουσαν ἐυκνήμιδες Ἀχαιοὶ </p>
<p>ἠχῇ θεσπεσίῃ, δίχα δέ σφισιν ἥνδανε βουλή. </p>
<p>νύκτα μὲν ἀέσαμεν χαλεπὰ φρεσὶν ὁρμαίνοντες </p>
<p>ἀλλήλοις: ἐπὶ γὰρ Ζεὺς ἤρτυε πῆμα κακοῖο:  </p>
<p>ἠῶθεν δ' οἱ μὲν νέας ἕλκομεν εἰς ἅλα δῖαν </p>
<p>κτήματά τ' ἐντιθέμεσθα βαθυζώνους τε γυναῖκας. </p>
<p>ἡμίσεες δ' ἄρα λαοὶ ἐρητύοντο μένοντες </p>
<p>αὖθι παρ' Ἀτρεΐδῃ Ἀγαμέμνονι, ποιμένι λαῶν:  </p>
<p>ἡμίσεες δ' ἀναβάντες ἐλαύνομεν:  αἱ δὲ μάλ' ὦκα </p>
<p>ἔπλεον, ἐστόρεσεν δέ θεὸς μεγακήτεα πόντον. </p>
<p>ἐς Τένεδον δ' ἐλθόντες ἐρέξαμεν ἱρὰ θεοιs=ν, </p>
<p>οἴκαδε ἱέμενοι:  Ζεὺς δ' οὔ πω μήδετο νόστον, </p>
<p>σχέτλιος, ὅς ῥ' ἔριν ὦρσε κακήν ἔπι δεύτερον αὖτις. </p>
<p>οἱ μὲν ἀποστρέψαντες ἔβαν νέας ἀμφιελίσσας </p>
<p>ἀμφ' Ὀδυσῆα ἄνακτα δαΐφρονα, ποικιλομήτην, </p>
<p>αὖτις ἐπ' Ἀτρεΐδῃ Ἀγαμέμνονι ἦρα φέροντες: </p>
<p>αὐτὰρ ἐγὼ σὺν νηυσὶν ἀολλέσιν, αἵ μοι ἕποντο, </p>
<p>φεῦγον, ἐπεὶ γίγνωσκον, ὃδὴ κακὰ μήδετο δαίμων. </p>
<p>φεῦγε δὲ Τυδέος υἱὸς ἀρήιος, ὦρσε δ' ἑταίρους. </p>
<p>ὀψὲ δὲ δὴ μετὰ νῶι κίε ξανθὸς Μενέλαος, </p>
<p>ἐν Λέσβῳ δ' ἔκιχεν δολιχὸν πλόον ὁρμαίνοντας, </p>
<p>ἢ καθύπερθε Χίοιο νεοίμεθα παιπαλοέσσης, </p>
<p>νήσου ἔπι Ψυρίης, αὐτὴν ἐπ' ἀριστέρ' ἔχοντες, </p>
<p>ἦ ὑπένερθε Χίοιο, παρ' ἠνεμόεντα Μίμαντα. </p>
<p>ᾐτέομεν δὲ θεὸν φῆναι τέρας: αὐτὰρ ὅ γ' ἡμῖν </p>
<p>δεῖξε, καὶ ἠνώγει πέλαγος μέσον εἰς Εὔβοιαν </p>
<p>τέμνειν, ὄφρα τάχιστα ὑπὲκ κακότητα φύγοιμεν. </p>
<p>ὦρτο δ' ἐπὶ λιγὺς οὖρος ἀήμεναι:  αἱ δὲ μάλ' ὦκα </p>
<p>ἰχθυόεντα κέλευθα διέδραμον, ἐς δὲ Γεραιστὸν </p>
<p>ἐννύχιαι κατάγοντο:  Ποσειδάωνι δὲ ταύρων </p>
<p>πόλλ' ἐπὶ μῆρ' ἔθεμεν, πέλαγος μέγα μετρήσαντες. </p>
<p>τέτρατον ἦμαρ ἔην, ὅτ' ἐν Ἄργεϊ νῆας ἐίσας </p>
<p>Τυδεΐδεω ἕταροι Διομήδεος ἱπποδάμοιο </p>
<p>ἵστασαν:  αὐτάρ ἐγώ γε Πύλονδ' ἔχον, οὐδέ ποτ' ἔσβη </p>
<p>οὖρος, ἐπεὶ δὴ πρῶτα θεὸς προέηκεν ἀῆναι. </p>
<p>ὣς ἦλθον, φίλε τέκνον, ἀπευθής, οὐδέ τι οἶδα </p>
<p>κείνων, οἵ τ' ἐσάωθεν Ἀχαιῶν οἵ τ' ἀπόλοντο. </p>
<p>ὅσσα δ' ἐνὶ μεγάροισι καθήμενος ἡμετέροισι </p>
<p>πεύθομαι, ἣ θέμις ἐστί, δαήσεαι, κοὐδέ σε δεύσω. </p>
<p>εὖ μὲν Μυρμιδόνας φάσ' ἐλθέμεν ἐγχεσιμώρους, </p>
<p>οὓς ἄγ' Ἀχιλλῆος μεγαθύμου φαίδιμος υἱός, </p>
<p>εὖ δὲ Φιλοκτήτην, Ποιάντιον ἀγλαὸν υἱόν. </p>
<p>πάντας δ' Ἰδομενεὺς Κρήτην εἰσήγαγ' ἑταίρους, </p>
<p>οἳ φύγον ἐκ πολέμου, πόντος δέ οἱ οὔ τιν' ἀπηύρα. </p>
<p>Ἀτρεΐδην δὲ καὶ αὐτοὶ ἀκούετε, νόσφιν ἐόντες, </p>
<p>ὥς τ' ἦλθ', ὥς τ' Αἴγισθος ἐμήσατο λυγρὸν ὄλεθρον. </p>
<p>ἀλλ' ἦ τοι κεῖνος μὲν ἐπισμυγερῶς ἀπέτισεν:  </p>
<p>ὡς ἀγαθὸν καὶ παῖδα καταφθιμένοιο λιπέσθαι </p>
<p>ἀνδρός, ἐπεὶ καὶ κεῖνος ἐτίσατο πατροφονῆα, </p>
<p>Αἴγισθον δολόμητιν, ὅ οἱ πατέρα κλυτὸν ἔκτα. </p>
<p>καὶ σὺ φίλος, μάλα γάρ σ' ὁρόω καλόν τε μέγαν τε, </p>
<p>ἄλκιμος ἔσσ', ἵνα τίς σε καὶ ὀψιγόνων ἐὺ εἴπῃ. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>ὦ Νέστορ Νηληϊάδη, μέγα κῦδος Ἀχαιῶν, </p>
<p>καὶ λίην κεῖνος μὲν ἐτίσατο, καί οἱ Ἀχαιοὶ </p>
<p>οἴσουσι κλέος εὐρὺ καὶ ἐσσομένοισι πυθέσθαι:  </p>
<p>αἲ γὰρ ἐμοὶ τοσσήνδε θεοὶ δύναμιν περιθεῖεν, </p>
<p>τίσασθαι μνηστῆρας ὑπερβασίης ἀλεγεινῆς, </p>
<p>οἵ τέ μοι ὑβρίζοντες ἀτάσθαλα μηχανόωνται. </p>
<p>ἀλλ' οὔ μοι τοιοῦτον ἐπέκλωσαν θεοὶ ὄλβον, </p>
<p>πατρί τ' ἐμῷ καὶ ἐμοί:  νῦν δὲ χρὴ τετλάμεν ἔμπης. </p>
<p>τὸν δ' ἠμείβετ' ἔπειτα Γερήνιος ἱππότα Νέστωρ:  </p>
<p>ὦ φίλ', ἐπεὶ δὴ ταῦτά μ' ἀνέμνησας καὶ ἔειπες, </p>
<p>φασὶ μνηστῆρας σῆς μητέρος εἵνεκα πολλοὺς </p>
<p>ἐν μεγάροις ἀέκητι σέθεν κακὰ μηχανάασθαι:  </p>
<p>εἰπέ μοι, ἠὲ ἑκὼν ὑποδάμνασαι, ἦ σέ γε λαοὶ </p>
<p>ἐχθαίρουσ' ἀνὰ δῆμον, ἐπισπόμενοι θεοῦ ὀμφῇ. </p>
<p>τίς δ' οἶδ' εἴ κέ ποτέ σφι βίας ἀποτίσεται ἐλθών, </p>
<p>ἢ ὅ γε μοῦνος ἐὼν ἢ καὶ σύμπαντες Ἀχαιοί; </p>
<p>εἰ γάρ σ' ὣς ἐθέλοι φιλέειν γλαυκῶπις Ἀθήνη, </p>
<p>ὡς τότ' Ὀδυσσῆος περικήδετο κυδαλίμοιο </p>
<p>δήμῳ ἔνι Τρώων, ὅθι πάσχομεν ἄλγε' Ἀχαιοί </p>
<p>οὐ γάρ πω ἴδον ὧδε θεοὺς ἀναφανδὰ φιλεῦντας, </p>
<p>ὡς κείνῳ ἀναφανδὰ παρίστατο Παλλὰς Ἀθήνη </p>
<p>εἴ σ' οὕτως ἐθέλοι φιλέειν κήδοιτό τε θυμῷ, </p>
<p>τῶ κέν τις κείνων γε καὶ ἐκλελάθοιτο γάμοιο. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>ὦ γέρον, οὔ πω τοῦτο ἔπος τελέεσθαι ὀίω:  </p>
<p>λίην γὰρ μέγα εἶπες: ἄγη μ' ἔχει. οὐκ ἂν ἐμοί γε </p>
<p>ἐλπομένω τὰ γένοιτ', οὐδ' εἰ θεοὶ ὣς ἐθέλοιεν. </p>
<p>τὸν δ' αὖτε προσέειπε θεά, γλαυκῶπις Ἀθήνη:  </p>
<p>Τηλέμαχε, ποῖόν σε ἔπος φύγεν ἕρκος ὀδόντων. </p>
<p>ῥεῖα θεός γ' ἐθέλων καὶ τηλόθεν ἄνδρα σαώσαι. </p>
<p>βουλοίμην δ' ἂν ἐγώ γε καὶ ἄλγεα πολλὰ μογήσας </p>
<p>οἴκαδέ τ' ἐλθέμεναι καὶ νόστιμον ἦμαρ ἰδέσθαι, </p>
<p>ἢ ἐλθὼν ἀπολέσθαι ἐφέστιος, ὡς Ἀγαμέμνων </p>
<p>ὤλεθ' ὑπ' Αἰγίσθοιο δόλῳ καὶ ἧς ἀλόχοιο. </p>
<p>ἀλλ' ἦ τοι θάνατον μὲν ὁμοίιον οὐδὲ θεοί περ </p>
<p>καὶ φίλῳ ἀνδρὶ δύνανται ἀλαλκέμεν, ὁππότε κεν δὴ </p>
<p>μοῖρ' ὀλοὴ καθέλῃσι τανηλεγέος θανάτοιο. </p>
<p>τὴν δ' αὖ Τηλέμαχος πεπνυμένος ἀντίον ηὔδα:  </p>
<p>Μέντορ, μηκέτι ταῦτα λεγώμεθα κηδόμενοί περ:  </p>
<p>κείνῳ δ' οὐκέτι νόστος ἐτήτυμος, ἀλλά οἱ ἤδη </p>
<p>φράσσαντ' ἀθάνατοι θάνατον καὶ κῆρα μέλαιναν. </p>
<p>νῦν δ' ἐθέλω ἔπος ἄλλο μεταλλῆσαι καὶ ἐρέσθαι </p>
<p>Νέστορ', ἐπεὶ περὶ οἶδε δίκας ἠδὲ φρόνιν ἄλλων:  </p>
<p>τρὶς γὰρ δή μίν φασιν ἀνάξασθαι γένε' ἀνδρῶν:  </p>
<p>ὥς τέ μοι ἀθάνατος ἰνδάλλεται εἰσοράασθαι. </p>
<p>ὦ Νέστορ Νηληϊάδη, σὺ δ' ἀληθὲς ἐνίσπες: </p>
<p>πῶς ἔθαν' Ἀτρεΐδης εὐρὺ κρείων Ἀγαμέμνων; </p>
<p>ποῦ Μενέλαος ἔην; τίνα δ' αὐτῷ μήσατ' ὄλεθρον </p>
<p>Αἴγισθος δολόμητις, ἐπεὶ κτάνε πολλὸν ἀρείω; </p>
<p>ἦ οὐκ Ἄργεος ἦεν Ἀχαιικοῦ, ἀλλά πῃ ἄλλῃ </p>
<p>πλάζετ' ἐπ' ἀνθρώπους, ὁ δὲ θαρσήσας κατέπεφνε; </p>
<p>τὸν δ' ἠμείβετ' ἔπειτα Γερήνιος ἱππότα Νέστωρ:  </p>
<p>τοιγὰρ ἐγώ τοι, τέκνον, ἀληθέα πάντ' ἀγορεύσω. </p>
<p>ἦ τοι μὲν τάδε καὐτὸς ὀίεαι, ὥς κεν ἐτύχθη, </p>
<p>εἰ ζωόν γ' Αἴγισθον ἐνὶ μεγάροισιν ἔτετμεν </p>
<p>Ἀτρεΐδης Τροίηθεν ἰών, ξανθὸς Μενέλαος: </p>
<p>τῶ κέ οἱ οὐδὲ θανόντι χυτὴν ἐπὶ γαῖαν ἔχευαν, </p>
<p>ἀλλ' ἄρα τόν γε κύνες τε καὶ οἰωνοὶ κατέδαψαν </p>
<p>κείμενον ἐν πεδίῳ ἑκὰς ἄστεος, οὐδέ κέ τίς μιν </p>
<p>κλαῦσεν Ἀχαιιάδων:  μάλα γὰρ μέγα μήσατο ἔργον. </p>
<p>ἡμεῖς μὲν γὰρ κεῖθι πολέας τελέοντες ἀέθλους </p>
<p>ἥμεθ':  ὁ δ' εὔκηλος μυχῷ Ἄργεος ἱπποβότοιο </p>
<p>πόλλ' Ἀγαμεμνονέην ἄλοχον θέλγεσκ' ἐπέεσσιν. </p>
<p>ἡ δ' ἦ τοι τὸ πρὶν μὲν ἀναίνετο ἔργον ἀεικὲς </p>
<p>δῖα Κλυταιμνήστρη:  φρεσὶ γὰρ κέχρητ' ἀγαθῇσι:  </p>
<p>πὰρ δ' ἄρ' ἔην καὶ ἀοιδὸς ἀνήρ, ᾧ πόλλ' ἐπέτελλεν </p>
<p>Ἀτρεΐδης Τροίηνδε κιὼν ἔρυσασθαι ἄκοιτιν. </p>
<p>ἀλλ' ὅτε δή μιν μοῖρα θεῶν ἐπέδησε δαμῆναι, </p>
<p>δὴ τότε τὸν μὲν ἀοιδὸν ἄγων ἐς νῆσον ἐρήμην </p>
<p>κάλλιπεν οἰωνοῖσιν ἕλωρ καὶ κύρμα γενέσθαι, </p>
<p>τὴν δ' ἐθέλων ἐθέλουσαν ἀνήγαγεν ὅνδε δόμονδε. </p>
<p>πολλὰ δὲ μηρί' ἔκηε θεῶν ἱεροῖς ἐπὶ βωμοῖς, </p>
<p>πολλὰ δ' ἀγάλματ' ἀνῆψεν, ὑφάσματά τε χρυσόν τε, </p>
<p>ἐκτελέσας μέγα ἔργον, ὃ οὔ ποτε ἔλπετο θυμῷ. </p>
<p>ἡμεῖς μὲν γὰρ ἅμα πλέομεν Τροίηθεν ἰόντες, </p>
<p>Ἀτρεΐδης καὶ ἐγώ, φίλα εἰδότες ἀλλήλοισιν:  </p>
<p>ἀλλ' ὅτε Σούνιον ἱρὸν ἀφικόμεθ', ἄκρον Ἀθηνέων, </p>
<p>ἔνθα κυβερνήτην Μενελάου Φοῖβος Ἀπόλλων </p>
<p>οἷς ἀγανοῖς βελέεσσιν ἐποιχόμενος κατέπεφνε, </p>
<p>πηδάλιον μετὰ χερσὶ θεούσης νηὸς ἔχοντα, </p>
<p>Φρόντιν Ὀνητορίδην, ὃς ἐκαίνυτο φῦλ' ἀνθρώπων </p>
<p>νῆα κυβερνῆσαι, ὁπότε σπέρχοιεν ἄελλαι. </p>
<p>ὣς ὁ μὲν ἔνθα κατέσχετ', ἐπειγόμενός περ ὁδοῖο, </p>
<p>ὄφρ' ἕταρον θάπτοι καὶ ἐπὶ κτέρεα κτερίσειεν. </p>
<p>ἀλλ' ὅτε δὴ καὶ κεῖνος ἰὼν ἐπὶ οἴνοπα πόντον </p>
<p>ἐν νηυσὶ γλαφυρῇσι Μαλειάων ὄρος αἰπὺ </p>
<p>ἷξε θέων, τότε δὴ στυγερὴν ὁδὸν εὐρύοπα Ζεὺς </p>
<p>ἐφράσατο, λιγέων δ' ἀνέμων ἐπ' ἀυτμένα χεῦε, </p>
<p>κύματά τε τροφέοντο πελώρια, ἶσα ὄρεσσιν. </p>
<p>ἔνθα διατμήξας τὰς μὲν Κρήτῃ ἐπέλασσεν, </p>
<p>ἧχι Κύδωνες ἔναιον Ἰαρδάνου ἀμφὶ ῥέεθρα. </p>
<p>ἔστι δέ τις λισσὴ αἰπεῖά τε εἰς ἅλα πέτρη </p>
<p>ἐσχατιῇ Γόρτυνος ἐν ἠεροειδέι πόντῳ:  </p>
<p>ἔνθα Νότος μέγα κῦμα ποτὶ σκαιὸν ῥίον ὠθεῖ, </p>
<p>ἐς Φαιστόν, μικρὸς δὲ λίθος μέγα κῦμ' ἀποέργει. </p>
<p>αἱ μὲν ἄρ' ἔνθ' ἦλθον, σπουδῇ δ' ἤλυξαν ὄλεθρον </p>
<p>ἄνδρες, ἀτὰρ νῆάς γε ποτὶ σπιλάδεσσιν ἔαξαν </p>
<p>κύματ':  ἀτὰρ τὰς πέντε νέας κυανοπρῳρείους </p>
<p>Αἰγύπτῳ ἐπέλασσε φέρων ἄνεμός τε καὶ ὕδωρ. </p>
<p>ὣς ὁ μὲν ἔνθα πολὺν βίοτον καὶ χρυσὸν ἀγείρων </p>
<p>ἠλᾶτο ξὺν νηυσὶ κατ' ἀλλοθρόους ἀνθρώπους: </p>
<p>τόφρα δὲ ταῦτ' Αἴγισθος ἐμήσατο οἴκοθι λυγρά. </p>
<p>ἑπτάετες δ' ἤνασσε πολυχρύσοιο Μυκήνης, </p>
<p>κτείνας Ἀτρεΐδην, δέδμητο δὲ λαὸς ὑπ' αὐτῷ. </p>
<p>τῷ δέ οἱ ὀγδοάτῳ κακὸν ἤλυθε δῖος Ὀρέστης </p>
<p>ἂψ ἀπ' Ἀθηνάων, κατὰ δ' ἔκτανε πατροφονῆα, </p>
<p>Αἴγισθον δολόμητιν, ὅ οἱ πατέρα κλυτὸν ἔκτα. </p>
<p>ἦ τοι ὁ τὸν κτείνας δαίνυ τάφον Ἀργείοισιν </p>
<p>μητρός τε στυγερῆς καὶ ἀνάλκιδος Αἰγίσθοιο:  </p>
<p>αὐτῆμαρ δέ οἱ ἦλθε βοὴν ἀγαθὸς Μενέλαος </p>
<p>πολλὰ κτήματ' ἄγων, ὅσα οἱ νέες ἄχθος ἄειραν. </p>
<p>καὶ σύ, φίλος, μὴ δηθὰ δόμων ἄπο τῆλ' ἀλάλησο, </p>
<p>κτήματά τε προλιπὼν ἄνδρας τ' ἐν σοῖσι δόμοισιν </p>
<p>οὕτω ὑπερφιάλους, μή τοι κατὰ πάντα φάγωσιν </p>
<p>κτήματα δασσάμενοι, σὺ δὲ τηϋσίην ὁδὸν ἔλθῃς. </p>
<p>ἀλλ' ἐς μὲν Μενέλαον ἐγὼ κέλομαι καὶ ἄνωγα </p>
<p>ἐλθεῖν:  κεῖνος γὰρ νέον ἄλλοθεν εἰλήλουθεν, </p>
<p>ἐκ τῶν ἀνθρώπων, ὅθεν οὐκ ἔλποιτό γε θυμῷ </p>
<p>ἐλθέμεν, ὅν τινα πρῶτον ἀποσφήλωσιν ἄελλαι </p>
<p>ἐς πέλαγος μέγα τοῖον, ὅθεν τέ περ οὐδ' οἰωνοὶ </p>
<p>αὐτόετες οἰχνεῦσιν, ἐπεὶ μέγα τε δεινόν τε. </p>
<p>ἀλλ' ἴθι νῦν σὺν νηί τε σῇ καὶ σοῖς ἑτάροισιν:  </p>
<p>εἰ δ' ἐθέλεις πεζός, πάρα τοι δίφρος τε καὶ ἵπποι, </p>
<p>πὰρ δὲ τοι υἷες ἐμοί, οἵ τοι πομπῆες ἔσονται </p>
<p>ἐς Λακεδαίμονα δῖαν, ὅθι ξανθὸς Μενέλαος. </p>
<p>λίσσεσθαι δέ μιν αὐτός, ἵνα νημερτὲς ἐνίσπῃ:  </p>
<p>ψεῦδος δ' οὐκ ἐρέει:  μάλα γὰρ πεπνυμένος ἐστίν. </p>
<p>ὣς ἔφατ', ἠέλιος δ' ἄρ' ἔδυ καὶ ἐπὶ κνέφας ἦλθε. </p>
<p>τοῖσι δὲ καὶ μετέειπε θεά, γλαυκῶπις Ἀθήνη:  </p>
<p>ὦ γέρον, ἦ τοι ταῦτα κατὰ μοῖραν κατέλεξας: </p>
<p>ἀλλ' ἄγε τάμνετε μὲν γλώσσας, κεράασθε δὲ οἶνον, </p>
<p>ὄφρα Ποσειδάωνι καὶ ἄλλοις ἀθανάτοισιν </p>
<p>σπείσαντες κοίτοιο μεδώμεθα:  τοῖο γὰρ ὥρη. </p>
<p>ἤδη γὰρ φάος οἴχεθ' ὑπὸ ζόφον, οὐδὲ ἔοικεν:  </p>
<p>δηθὰ θεῶν ἐν δαιτὶ θαασσέμεν, ἀλλὰ νέεσθαι. </p>
<p>ἦ ῥα Διὸς θυγάτηρ, οἱ δ' ἔκλυον αὐδησάσης. </p>
<p>τοῖσι δὲ κήρυκες μὲν ὕδωρ ἐπὶ χεῖρας ἔχευαν, </p>
<p>κοῦροι δὲ κρητῆρας ἐπεστέψαντο ποτοῖο, </p>
<p>νώμησαν δ' ἄρα πᾶσιν ἐπαρξάμενοι δεπάεσσι:  </p>
<p>γλώσσας δ' ἐν πυρὶ βάλλον, ἀνιστάμενοι δ' ἐπέλειβον. </p>
<p>αὐτὰρ ἐπεὶ σπεῖσάν τ' ἔπιον θ', ὅσον ἤθελε θυμός, </p>
<p>δὴ τότ' Ἀθηναίη καὶ Τηλέμαχος θεοειδὴς </p>
<p>ἄμφω ἱέσθην κοίλην ἐπὶ νῆα νέεσθαι. </p>
<p>Νέστωρ δ' αὖ κατέρυκε καθαπτόμενος ἐπέεσσιν:  </p>
<p>Ζεὺς τό γ' ἀλεξήσειε καὶ ἀθάνατοι θεοὶ ἄλλοι, </p>
<p>ὡς ὑμεῖς παρ' ἐμεῖο θοὴν ἐπὶ νῆα κίοιτε </p>
<p>ὥς τέ τευ ἦ παρὰ πάμπαν ἀνείμονος ἠδὲ πενιχροῦ, </p>
<p>ᾧ οὔ τι χλαῖναι καὶ ῥήγεα πόλλ' ἐνὶ οἴκῳ, </p>
<p>οὔτ' αὐτῷ μαλακῶς οὔτε ξείνοισιν ἐνεύδειν. </p>
<p>αὐτὰρ ἐμοὶ πάρα μὲν χλαῖναι καὶ ῥήγεα καλά. </p>
<p>οὔ θην δὴ τοῦδ' ἀνδρὸς Ὀδυσσῆος φίλος υἱὸς </p>
<p>νηὸς ἐπ' ἰκριόφιν καταλέξεται, ὄφρ' ἂν ἐγώ γε </p>
<p>ζώω, ἔπειτα δὲ παῖδες ἐνὶ μεγάροισι λίπωνται, </p>
<p>ξείνους ξεινίζειν, ὅς τίς κ' ἐμὰ δώμαθ' ἵκηται. </p>
<p>τὸν δ' αὖτε προσέειπε θεά, γλαυκῶπις Ἀθήνη:  </p>
<p>εὖ δὴ ταῦτά γ' ἔφησθα, γέρον φίλε:  σοὶ δὲ ἔοικεν </p>
<p>Τηλέμαχον πείθεσθαι, ἐπεὶ πολὺ κάλλιον οὕτως. </p>
<p>ἀλλ' οὗτος μὲν νῦν σοὶ ἅμ' ἕψεται, ὄφρα κεν εὕδῃ </p>
<p>σοῖσιν ἐνὶ μεγάροισιν:  ἐγὼ δ' ἐπὶ νῆα μέλαιναν </p>
<p>εἶμ', ἵνα θαρσύνω θ' ἑτάρους εἴπω τε ἕκαστα. </p>
<p>οἶος γὰρ μετὰ τοῖσι γεραίτερος εὔχομαι εἶναι:  </p>
<p>οἱ δ' ἄλλοι φιλότητι νεώτεροι ἄνδρες ἕπονται, </p>
<p>πάντες ὁμηλικίη μεγαθύμου Τηλεμάχοιο. </p>
<p>ἔνθα κε λεξαίμην κοίλῃ παρὰ νηὶ μελαίνῃ </p>
<p>νῦν:  ἀτὰρ ἠῶθεν μετὰ Καύκωνας μεγαθύμους </p>
<p>εἶμ' ἔνθα χρεῖός μοι ὀφέλλεται, οὔ τι νέον γε </p>
<p>οὐδ' ὀλίγον. σὺ δὲ τοῦτον, ἐπεὶ τεὸν ἵκετο δῶμα, </p>
<p>πέμψον σὺν δίφρῳ τε καὶ υἱέι:  δὸς δέ οἱ ἵππους, </p>
<p>οἵ τοι ἐλαφρότατοι θείειν καὶ κάρτος ἄριστοι. </p>
<p>ὣς ἄρα φωνήσασ' ἀπέβη γλαυκῶπις Ἀθήνη </p>
<p>φήνῃ εἰδομένη:  θάμβος δ' ἕλε πάντας ἰδόντας. </p>
<p>θαύμαζεν δ' ὁ γεραιός, ὅπως ἴδεν ὀφθαλμοῖς: </p>
<p>Τηλεμάχου δ' ἕλε χεῖρα, ἔπος τ' ἔφατ' ἔκ τ' ὀνόμαζεν:  </p>
<p>ὦ φίλος, οὔ σε ἔολπα κακὸν καὶ ἄναλκιν ἔσεσθαι, </p>
<p>εἰ δή τοι νέῳ ὧδε θεοὶ πομπῆες ἕπονται. </p>
<p>οὐ μὲν γάρ τις ὅδ' ἄλλος Ὀλύμπια δώματ' ἐχόντων, </p>
<p>ἀλλὰ Διὸς θυγάτηρ, κυδίστη Τριτογένεια, </p>
<p>ἥ τοι καὶ πατέρ' ἐσθλὸν ἐν Ἀργείοισιν ἐτίμα. </p>
<p>ἀλλὰ ἄνασσ' ἵληθι, δίδωθι δέ μοι κλέος ἐσθλόν, </p>
<p>αὐτῷ καὶ παίδεσσι καὶ αἰδοίῃ παρακοίτι:  </p>
<p>σοὶ δ' αὖ ἐγὼ ῥέξω βοῦν ἦνιν εὐρυμέτωπον </p>
<p>ἀδμήτην, ἣν οὔ πω ὕπὸ ζυγὸν ἤγαγεν ἀνήρ:  </p>
<p>τήν τοι ἐγὼ ῥέξω χρυσὸν κέρασιν περιχεύας. </p>
<p>ὣς ἔφατ' εὐχόμενος, τοῦ δ' ἔκλυε Παλλὰς Ἀθήνη. </p>
<p>τοῖσιν δ' ἡγεμόνευε Γερήνιος ἱππότα Νέστωρ, </p>
<p>υἱάσι καὶ γαμβροῖσιν, ἑὰ πρὸς δώματα καλά. </p>
<p>ἀλλ' ὅτε δώμαθ' ἵκοντο ἀγακλυτὰ τοῖο ἄνακτος, </p>
<p>ἑξείης ἕζοντο κατὰ κλισμούς τε θρόνους τε:  </p>
<p>τοῖς δ' ὁ γέρων ἐλθοῦσιν ἀνὰ κρητῆρα κέρασσεν </p>
<p>οἴνου ἡδυπότοιο, τὸν ἑνδεκάτῳ ἐνιαυτῷ </p>
<p>ὤιξεν ταμίη καὶ ἀπὸ κρήδεμνον ἔλυσε:  </p>
<p>τοῦ ὁ γέρων κρητῆρα κεράσσατο, πολλὰ δ' Ἀθήνῃ </p>
<p>εὔχετ' ἀποσπένδων, κούρῃ Διὸς αἰγιόχοιο. </p>
<p>αὐτὰρ ἐπεὶ σπεῖσάν τ' ἔπιον θ', ὅσον ἤθελε θυμός, </p>
<p>οἱ μὲν κακκείοντες ἔβαν οἶκόνδε ἕκαστος, </p>
<p>τὸν δ' αὐτοῦ κοίμησε Γερήνιος ἱππότα Νέστωρ, </p>
<p>Τηλέμαχον, φίλον υἱὸν Ὀδυσσῆος θείοιο, </p>
<p>τρητοῖς ἐν λεχέεσσιν ὑπ' αἰθούσῃ ἐριδούπῳ, </p>
<p>πὰρ' δ' ἄρ' ἐυμμελίην Πεισίστρατον, ὄρχαμον ἀνδρῶν, </p>
<p>ὅς οἱ ἔτ' ἠίθεος παίδων ἦν ἐν μεγάροισιν:  </p>
<p>αὐτὸς δ' αὖτε καθεῦδε μυχῷ δόμου ὑψηλοῖο, </p>
<p>τῷ δ' ἄλοχος δέσποινα λέχος πόρσυνε καὶ εὐνήν. </p>
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>ὤρνυτ' ἄρ' ἐξ εὐνῆφι Γερήνιος ἱππότα Νέστωρ, </p>
<p>ἐκ δ' ἐλθὼν κατ' ἄρ' ἕζετ' ἐπὶ ξεστοῖσι λίθοισιν, </p>
<p>οἵ οἱ ἔσαν προπάροιθε θυράων ὑψηλάων, </p>
<p>λευκοί, ἀποστίλβοντες ἀλείφατος: οἷς ἔπι μὲν πρὶν </p>
<p>Νηλεὺς ἵζεσκεν, θεόφιν μήστωρ ἀτάλαντος: </p>
<p>ἀλλ' ὁ μὲν ἤδη κηρὶ δαμεὶς Ἄϊδόσδε βεβήκει, </p>
<p>Νέστωρ αὖ τότ' ἐφῖζε Γερήνιος, οὖρος Ἀχαιῶν, </p>
<p>σκῆπτρον ἔχων. περὶ δ' υἷες ἀολλέες ἠγερέθοντο </p>
<p>ἐκ θαλάμων ἐλθόντες, Ἐχέφρων τε Στρατίος τε </p>
<p>Περσεύς τ' Ἄρητός τε καὶ ἀντίθεος Θρασυμήδης. </p>
<p>τοῖσι δ' ἔπειθ' ἕκτος Πεισίστρατος ἤλυθεν ἥρως, </p>
<p>πὰρ δ' ἄρα Τηλέμαχον θεοείκελον εἷσαν ἄγοντες. </p>
<p>τοῖσι δὲ μύθων ἦρχε Γερήνιος ἱππότα Νέστωρ:  </p>
<p>καρπαλίμως μοι, τέκνα φίλα, κρηήνατ' ἐέλδωρ, </p>
<p>ὄφρ' ἦ τοι πρώτιστα θεῶν ἱλάσσομ' Ἀθήνην, </p>
<p>ἥ μοι ἐναργὴς ἦλθε θεοῦ ἐς δαῖτα θάλειαν. </p>
<p>ἀλλ' ἄγ' ὁ μὲν πεδίονδ' ἐπὶ βοῦν, ἴτω, ὄφρα τάχιστα </p>
<p>ἔλθῃσιν, ἐλάσῃ δὲ βοῶν ἐπιβουκόλος ἀνήρ:  </p>
<p>εἷς δ' ἐπὶ Τηλεμάχου μεγαθύμου νῆα μέλαιναν </p>
<p>πάντας ἰὼν ἑτάρους ἀγέτω, λιπέτω δὲ δύ' οἴους: </p>
<p>εἷς δ' αὖ χρυσοχόον Λαέρκεα δεῦρο κελέσθω </p>
<p>ἐλθεῖν, ὄφρα βοὸς χρυσὸν κέρασιν περιχεύῃ. </p>
<p>οἱ δ' ἄλλοι μένετ' αὐτοῦ ἀολλέες, εἴπατε δ' εἴσω </p>
<p>δμῳῇσιν κατὰ δώματ' ἀγακλυτὰ δαῖτα πένεσθαι, </p>
<p>ἕδρας τε ξύλα τ' ἀμφὶ καὶ ἀγλαὸν οἰσέμεν ὕδωρ. </p>
<p>ὣς ἔφαθ', οἱ δ' ἄρα πάντες ἐποίπνυον. ἦλθε μὲν ἂρ βοῦς </p>
<p>ἐκ πεδίου, ἦλθον δὲ θοῆς παρὰ νηὸς ἐίσης </p>
<p>Τηλεμάχου ἕταροι μεγαλήτορος, ἦλθε δὲ χαλκεὺς </p>
<p>ὅπλ' ἐν χερσὶν ἔχων χαλκήια, πείρατα τέχνης, </p>
<p>ἄκμονά τε σφῦραν τ' ἐυποίητόν τε πυράγρην, </p>
<p>οἷσίν τε χρυσὸν εἰργάξετο:  ἦλθε δ' Ἀθήνη </p>
<p>ἱρῶν ἀντιόωσα. γέρων δ' ἱππηλάτα Νέστωρ </p>
<p>χρυσὸν ἔδωχ':  ὁ δ' ἔπειτα βοὸς κέρασιν περίχευεν </p>
<p>ἀσκήσας, ἵν' ἄγαλμα θεὰ κεχάροιτο ἰδοῦσα. </p>
<p>βοῦν δ' ἀγέτην κεράων Στρατίος καὶ δῖος Ἐχέφρων. </p>
<p>χέρνιβα δέ σφ' Ἄρητος ἐν ἀνθεμόεντι λέβητι </p>
<p>ἤλυθεν ἐκ θαλάμοιο φέρων, ἑτέρῃ δ' ἔχεν οὐλὰς </p>
<p>ἐν κανέῳ πέλεκυν δὲ μενεπτόλεμος Θρασυμήδης </p>
<p>ὀξὺν ἔχων ἐν χειρὶ παρίστατο βοῦν ἐπικόψων. </p>
<p>Περσεὺς δ' ἀμνίον εἶχε:  γέρων δ' ἱππηλάτα Νέστωρ </p>
<p>χέρνιβά τ' οὐλοχύτας τε κατήρχετο, πολλὰ δ' Ἀθήνῃ </p>
<p>εὔχετ' ἀπαρχόμενος, κεφαλῆς τρίχας ἐν πυρὶ βάλλων. </p>
<p>αὐτὰρ ἐπεί ῥ' εὔξαντο καὶ οὐλοχύτας προβάλοντο, </p>
<p>αὐτίκα Νέστορος υἱὸς ὑπέρθυμος Θρασυμήδης </p>
<p>ἤλασεν ἄγχι στάς: πέλεκυς δ' ἀπέκοψε τένοντας </p>
<p>αὐχενίους, λῦσεν δὲ βοὸς μένος. αἱ δ' ὀλόλυξαν </p>
<p>θυγατέρες τε νυοί τε καὶ αἰδοίη παράκοιτις </p>
<p>Νέστορος, Εὐρυδίκη, πρέσβα Κλυμένοιο θυγατρῶν. </p>
<p>οἱ μὲν ἔπειτ' ἀνελόντες ἀπὸ χθονὸς εὐρυοδείης </p>
<p>ἔσχον:  ἀτὰρ σφάξεν Πεισίστρατος, ὄρχαμος ἀνδρῶν. </p>
<p>τῆς δ' ἐπεὶ ἐκ μέλαν αἷμα ῥύη, λίπε δ' ὀστέα θυμός, </p>
<p>αἶψ' ἄρα μιν διέχευαν, ἄφαρ δ' ἐκ μηρία τάμνον </p>
<p>πάντα κατὰ μοῖραν, κατά τε κνίσῃ ἐκάλυψαν </p>
<p>δίπτυχα ποιήσαντες, ἐπ' αὐτῶν δ' ὠμοθέτησαν. </p>
<p>καῖε δ' ἐπὶ σχίζῃς ὁ γέρων, ἐπὶ δ' αἴθοπα οἶνον </p>
<p>λεῖβε:  νέοι δὲ παρ' αὐτὸν ἔχον πεμπώβολα χερσίν. </p>
<p>αὐτὰρ ἐπεὶ κατὰ μῆρ' ἐκάη καὶ σπλάγχνα πάσαντο, </p>
<p>μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν, </p>
<p>ὤπτων δ' ἀκροπόρους ὀβελοὺς ἐν χερσὶν ἔχοντες. </p>
<p>τόφρα δὲ Τηλέμαχον λοῦσεν καλὴ Πολυκάστη, </p>
<p>Νέστορος ὁπλοτάτη θυγάτηρ Νηληϊάδαο. </p>
<p>αὐτὰρ ἐπεὶ λοῦσέν τε καὶ ἔχρισεν λίπ' ἐλαίῳ, </p>
<p>ἀμφὶ δέ μιν φᾶρος καλὸν βάλεν ἠδὲ χιτῶνα, </p>
<p>ἔκ ῥ' ἀσαμίνθου βῆ δέμας ἀθανάτοισιν ὁμοῖος: </p>
<p>πὰρ δ' ὅ γε Νέστορ' ἰὼν κατ' ἄρ' ἕζετο, ποιμένα λαῶν. </p>
<p>οἱ δ' ἐπεὶ ὤπτησαν κρέ' ὑπέρτερα καὶ ἐρύσαντο, </p>
<p>δαίνυνθ' ἑζόμενοι:  ἐπὶ δ' ἀνέρες ἐσθλοὶ ὄροντο </p>
<p>οἶνον οἰνοχοεῦντες ἐνὶ χρυσέοις δεπάεσσιν. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>τοῖσι δὲ μύθων ἦρχε Γερήνιος ἱππότα Νέστωρ:  </p>
<p>παῖδες ἐμοί, ἄγε Τηλεμάχῳ καλλίτριχας ἵππους </p>
<p>ζεύξαθ' ὑφ' ἅρματ' ἄγοντες, ἵνα πρήσσῃσιν ὁδοῖο. </p>
<p>ὣς ἔφαθ', οἱ δ' ἄρα τοῦ μάλα μὲν κλύον ἠδ' ἐπίθοντο, </p>
<p>καρπαλίμως δ' ἔζευξαν ὑφ' ἅρμασιν ὠκέας ἵππους. </p>
<p>ἐν δὲ γυνὴ ταμίη σῖτον καὶ οἶνον ἔθηκεν </p>
<p>ὄψα τε, οἷα ἔδουσι διοτρεφέες βασιλῆες. </p>
<p>ἂν δ' ἄρα Τηλέμαχος περικαλλέα βήσετο δίφρον:  </p>
<p>πὰρ δ' ἄρα Νεστορίδης Πεισίστρατος, ὄρχαμος ἀνδρῶν, </p>
<p>ἐς δίφρον τ' ἀνέβαινε καὶ ἡνία λάζετο χερσί, </p>
<p>μάστιξεν δ' ἐλάαν, τὼ δ' οὐκ ἀέκοντε πετέσθην </p>
<p>ἐς πεδίον, λιπέτην δὲ Πύλου αἰπὺ πτολίεθρον. </p>
<p>οἱ δὲ πανημέριοι σεῖον ζυγὸν ἀμφὶς ἔχοντες. </p>
<p>δύσετό τ' ἠέλιος σκιόωντό τε πᾶσαι ἀγυιαί, </p>
<p>ἐς Φηρὰς δ' ἵκοντο Διοκλῆος ποτὶ δῶμα, </p>
<p>υἱέος Ὀρτιλόχοιο, τὸν Ἀλφειὸς τέκε παῖδα. </p>
<p>ἔνθα δὲ νύκτ' ἄεσαν, ὁ δὲ τοῖς πὰρ ξείνια θῆκεν. </p>
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>ἵππους τε ζεύγνυντ' ἀνά θ' ἅρματα ποικίλ' ἔβαινον:  </p>
<p>ἐκ δ' ἔλασαν προθύροιο καὶ αἰθούσης ἐριδούπου:  </p>
<p>μάστιξεν δ' ἐλάαν, τὼ δ' οὐκ ἀέκοντε πετέσθην. </p>
<p>ἷξον δ' ἐς πεδίον πυρηφόρον, ἔνθα δ' ἔπειτα </p>
<p>ἦνον ὁδόν:  τοῖον γὰρ ὑπέκφερον ὠκέες ἵπποι. </p>
<p>δύσετό τ' ἠέλιος σκιόωντό τε πᾶσαι ἀγυιαί. </p></div1>
<div1 lines="847" n="4">
<p>οἱ δ' ἷξον κοίλην Λακεδαίμονα κητώεσσαν, </p>
<p>πρὸς δ' ἄρα δώματ' ἔλων Μενελάου κυδαλίμοιο. </p>
<p>τὸν δ' εὗρον δαινύντα γάμον πολλοῖσιν ἔτῃσιν </p>
<p>υἱέος ἠδὲ θυγατρὸς ἀμύμονος ᾧ ἐνὶ οἴκῳ. </p>
<p>τὴν μὲν Ἀχιλλῆος ῥηξήνορος υἱέι πέμπεν:  </p>
<p>ἐν Τροίῃ γὰρ πρῶτον ὑπέσχετο καὶ κατένευσε </p>
<p>δωσέμεναι, τοῖσιν δὲ θεοὶ γάμον ἐξετέλειον. </p>
<p>τὴν ἄρ' ὅ γ' ἔνθ' ἵπποισι καὶ ἅρμασι πέμπε νέεσθαι </p>
<p>Μυρμιδόνων προτὶ ἄστυ περικλυτόν, οἷσιν ἄνασσεν. </p>
<p>υἱέι δὲ Σπάρτηθεν Ἀλέκτορος ἤγετο κούρην, </p>
<p>ὅς οἱ τηλύγετος γένετο κρατερὸς Μεγαπένθης </p>
<p>ἐκ δούλης: Ἑλένῃ δὲ θεοὶ γόνον οὐκέτ' ἔφαινον, </p>
<p>ἐπεὶ δὴ τὸ πρῶτον ἐγείνατο παῖδ' ἐρατεινήν, </p>
<p>Ἑρμιόνην, ἣ εἶδος ἔχε χρυσέης Ἀφροδίτης. </p>
<p>ὣς οἱ μὲν δαίνυντο καθ' ὑψερεφὲς μέγα δῶμα </p>
<p>γείτονες ἠδὲ ἔται Μενελάου κυδαλίμοιο, </p>
<p>τερπόμενοι:  μετὰ δέ σφιν ἐμέλπετο θεῖος ἀοιδὸς </p>
<p>φορμίζων, δοιὼ δὲ κυβιστητῆρε κατ' αὐτούς, </p>
<p>μολπῆς ἐξάρχοντος, ἐδίνευον κατὰ μέσσους. </p>
<p>τὼ δ' αὖτ' ἐν προθύροισι δόμων αὐτώ τε καὶ ἵππω, </p>
<p>Τηλέμαχός θ' ἥρως καὶ Νέστορος ἀγλαὸς υἱός, </p>
<p>στῆσαν:  ὁ δὲ προμολὼν ἴδετο κρείων Ἐτεωνεύς, </p>
<p>ὀτρηρὸς θεράπων Μενελάου κυδαλίμοιο, </p>
<p>βῆ δ' ἴμεν ἀγγελέων διὰ δώματα ποιμένι λαῶν, </p>
<p>ἀγχοῦ δ' ἱστάμενος ἔπεα πτερόεντα προσηύδα:  </p>
<p>ξείνω δή τινε τώδε, διοτρεφὲς ὦ Μενέλαε, </p>
<p>ἄνδρε δύω, γενεῇ δὲ Διὸς μεγάλοιο ἔικτον. </p>
<p>ἀλλ' εἴπ', ἤ σφωιν καταλύσομεν ὠκέας ἵππους, </p>
<p>ἦ ἄλλον πέμπωμεν ἱκανέμεν, ὅς κε φιλήσῃ. </p>
<p>τὸν δὲ μέγ' ὀχθήσας προσέφη ξανθὸς Μενέλαος: </p>
<p>οὐ μὲν νήπιος ἦσθα, Βοηθοΐδη Ἐτεωνεῦ, </p>
<p>τὸ πρίν:  ἀτὰρ μὲν νῦν γε πάϊς ὣς νήπια βάζεις. </p>
<p>ἦ μὲν δὴ νῶι ξεινήια πολλὰ φαγόντε </p>
<p>ἄλλων ἀνθρώπων δεῦρ' ἱκόμεθ', αἴ κέ ποθι Ζεὺς </p>
<p>ἐξοπίσω περ παύσῃ ὀιζύος. ἀλλὰ λύ' ἵππους </p>
<p>ξείνων, ἐς δ' αὐτοὺς προτέρω ἄγε θοινηθῆναι. </p>
<p>ὣς φάθ', ὁ δὲ μεγάροιο διέσσυτο, κέκλετο δ' ἄλλους </p>
<p>ὀτρηροὺς θεράποντας ἅμα σπέσθαι ἑοῖ αὐτῷ. </p>
<p>οἱ δ' ἵππους μὲν λῦσαν ὑπὸ ζυγοῦ ἱδρώοντας, </p>
<p>καὶ τοὺς μὲν κατέδησαν ἐφ' ἱππείῃσι κάπῃσι, </p>
<p>πὰρ δ' ἔβαλον ζειάς, ἀνὰ δὲ κρῖ λευκὸν ἔμιξαν, </p>
<p>ἅρματα δ' ἔκλιναν πρὸς ἐνώπια παμφανόωντα, </p>
<p>αὐτοὺς δ' εἰσῆγον θεῖον δόμον. οἱ δὲ ἰδόντες </p>
<p>θαύμαζον κατὰ δῶμα διοτρεφέος βασιλῆος: </p>
<p>ὥς τε γὰρ ἠελίου αἴγλη πέλεν ἠὲ σελήνης </p>
<p>δῶμα καθ' ὑψερεφὲς Μενελάου κυδαλίμοιο. </p>
<p>αὐτὰρ ἐπεὶ τάρπησαν ὁρώμενοι ὀφθαλμοῖσιν, </p>
<p>ἔς ῥ' ἀσαμίνθους βάντες ἐυξέστας λούσαντο. </p>
<p>τοὺς δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ, </p>
<p>ἀμφὶ δ' ἄρα χλαίνας οὔλας βάλον ἠδὲ χιτῶνας, </p>
<p>ἔς ῥα θρόνους ἕζοντο παρ' Ἀτρεΐδην Μενέλαον. </p>
<p>χέρνιβα δ' ἀμφίπολος προχόῳ ἐπέχευε φέρουσα </p>
<p>καλῇ χρυσείῃ ὑπὲρ ἀργυρέοιο λέβητος, </p>
<p>νίψασθαι:  παρὰ δὲ ξεστὴν ἐτάνυσσε τράπεζαν. </p>
<p>σῖτον δ' αἰδοίη ταμίη παρέθηκε φέρουσα, </p>
<p>εἴδατα πόλλ' ἐπιθεῖσα, χαριζομένη παρεόντων. </p>
<p>δαιτρὸς δὲ κρειῶν πίνακας παρέθηκεν ἀείρας </p>
<p>παντοίων, παρὰ δέ σφι τίθει χρύσεια κύπελλα. </p>
<p>τὼ καὶ δεικνύμενος προσέφη ξανθὸς Μενέλαος: </p>
<p>σίτου θ' ἅπτεσθον καὶ χαίρετον. αὐτὰρ ἔπειτα </p>
<p>δείπνου πασσαμένω εἰρησόμεθ', οἵ τινές ἐστον </p>
<p>ἀνδρῶν:  οὐ γὰρ σφῷν γε γένος ἀπόλωλε τοκήων, </p>
<p>ἀλλ' ἀνδρῶν γένος ἐστὲ διοτρεφέων βασιλήων </p>
<p>σκηπτούχων, ἐπεὶ οὔ κε κακοὶ τοιούσδε τέκοιεν. </p>
<p>ὣς φάτο, καί σφιν νῶτα βοὸς παρὰ πίονα θῆκεν </p>
<p>ὄπτ' ἐν χερσὶν ἑλών, τά ῥά οἱ γέρα πάρθεσαν αὐτῷ. </p>
<p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>δὴ τότε Τηλέμαχος προσεφώνεε Νέστορος υἱόν, </p>
<p>ἄγχι σχὼν κεφαλήν, ἵνα μὴ πευθοίαθ' οἱ ἄλλοι:  </p>
<p>φράζεο, Νεστορίδη, τῷ ἐμῷ κεχαρισμένε θυμῷ, </p>
<p>χαλκοῦ τε στεροπὴν κὰδ δώματα ἠχήεντα </p>
<p>χρυσοῦ τ' ἠλέκτρου τε καὶ ἀργύρου ἠδ' ἐλέφαντος. </p>
<p>Ζηνός που τοιήδε γ' Ὀλυμπίου ἔνδοθεν αὐλή, </p>
<p>ὅσσα τάδ' ἄσπετα πολλά:  σέβας μ' ἔχει εἰσορόωντα. </p>
<p>τοῦ δ' ἀγορεύοντος ξύνετο ξανθὸς Μενέλαος, </p>
<p>καί σφεας φωνήσας ἔπεα πτερόεντα προσηύδα:  </p>
<p>τέκνα φίλ', ἦ τοι Ζηνὶ βροτῶν οὐκ ἄν τις ἐρίζοι:  </p>
<p>ἀθάνατοι γὰρ τοῦ γε δόμοι καὶ κτήματ' ἔασιν:  </p>
<p>ἀνδρῶν δ' ἤ κέν τίς μοι ἐρίσσεται, ἠὲ καὶ οὐκί, </p>
<p>κτήμασιν. ἦ γὰρ πολλὰ παθὼν καὶ πόλλ' ἐπαληθεὶς </p>
<p>ἠγαγόμην ἐν νηυσὶ καὶ ὀγδοάτῳ ἔτει ἦλθον, </p>
<p>Κύπρον Φοινίκην τε καὶ Αἰγυπτίους ἐπαληθείς, </p>
<p>Αἰθίοπάς θ' ἱκόμην καὶ Σιδονίους καὶ Ἐρεμβοὺς </p>
<p>καὶ Λιβύην, ἵνα τ' ἄρνες ἄφαρ κεραοὶ τελέθουσι. </p>
<p>τρὶς γὰρ τίκτει μῆλα τελεσφόρον εἰς ἐνιαυτόν. </p>
<p>ἔνθα μὲν οὔτε ἄναξ ἐπιδευὴς οὔτε τι ποιμὴν </p>
<p>τυροῦ καὶ κρειῶν οὐδὲ γλυκεροῖο γάλακτος, </p>
<p>ἀλλ' αἰεὶ παρέχουσιν ἐπηετανὸν γάλα θῆσθαι. </p>
<p>ἧος ἐγὼ περὶ κεῖνα πολὺν βίοτον συναγείρων </p>
<p>ἠλώμην, τῆός μοι ἀδελφεὸν ἄλλος ἔπεφνεν </p>
<p>λάθρῃ, ἀνωιστί, δόλῳ οὐλομένης ἀλόχοιο:  </p>
<p>ὣς οὔ τοι χαίρων τοῖσδε κτεάτεσσιν ἀνάσσω. </p>
<p>καὶ πατέρων τάδε μέλλετ' ἀκουέμεν, οἵ τινες ὑμῖν </p>
<p>εἰσίν, ἐπεὶ μάλα πολλὰ πάθον, καὶ ἀπώλεσα οἶκον </p>
<p>εὖ μάλα ναιετάοντα, κεχανδότα πολλὰ καὶ ἐσθλά. </p>
<p>ὧν ὄφελον τριτάτην περ ἔχων ἐν δώμασι μοῖραν </p>
<p>ναίειν, οἱ δ' ἄνδρες σόοι ἔμμεναι, οἳ τότ' ὄλοντο </p>
<p>Τροίῃ ἐν εὐρείῃ ἑκὰς Ἄργεος ἱπποβότοιο. </p>
<p>ἀλλ' ἔμπης πάντας μὲν ὀδυρόμενος καὶ ἀχεύων </p>
<p>πολλάκις ἐν μεγάροισι καθήμενος ἡμετέροισιν </p>
<p>ἄλλοτε μέν τε γόῳ φρένα τέρπομαι, ἄλλοτε δ' αὖτε </p>
<p>παύομαι:  αἰψηρὸς δὲ κόρος κρυεροῖο γόοιο. </p>
<p>τῶν πάντων οὐ τόσσον ὀδύρομαι, ἀχνύμενός περ, </p>
<p>ὡς ἑνός, ὅς τέ μοι ὕπνον ἀπεχθαίρει καὶ ἐδωδὴν </p>
<p>μνωομένῳ, ἐπεὶ οὔ τις Ἀχαιῶν τόσσ' ἐμόγησεν, </p>
<p>ὅσσ' Ὀδυσεὺς ἐμόγησε καὶ ἤρατο. τῷ δ' ἄρ' ἔμελλεν </p>
<p>αὐτῷ κήδε' ἔσεσθαι, ἐμοὶ δ' ἄχος αἰὲν ἄλαστον </p>
<p>κείνου, ὅπως δὴ δηρὸν ἀποίχεται, οὐδέ τι ἴδμεν, </p>
<p>ζώει ὅ γ' ἦ τέθνηκεν. ὀδύρονταί νύ που αὐτὸν </p>
<p>Λαέρτης θ' ὁ γέρων καὶ ἐχέφρων Πηνελόπεια </p>
<p>Τηλέμαχός θ', ὃν ἔλειπε νέον γεγαῶτ' ἐνὶ οἴκῳ. </p>
<p>ὣς φάτο, τῷ δ' ἄρα πατρὸς ὑφ' ἵμερον ὦρσε γόοιο. </p>
<p>δάκρυ δ' ἀπὸ βλεφάρων χαμάδις βάλε πατρὸς ἀκούσας, </p>
<p>χλαῖναν πορφυρέην ἄντ' ὀφθαλμοῖιν ἀνασχὼν </p>
<p>ἀμφοτέρῃσιν χερσί. νόησε δέ μιν Μενέλαος, </p>
<p>μερμήριξε δ' ἔπειτα κατὰ φρένα καὶ κατὰ θυμόν, </p>
<p>ἠέ μιν αὐτὸν πατρὸς ἐάσειε μνησθῆναι </p>
<p>ἦ πρῶτ' ἐξερέοιτο ἕκαστά τε πειρήσαιτο. </p>
<p>ἧος ὁ ταῦθ' ὥρμαινε κατὰ φρένα καὶ κατὰ θυμόν, </p>
<p>ἐκ δ' Ἑλένη θαλάμοιο θυώδεος ὑψορόφοιο </p>
<p>ἤλυθεν Ἀρτέμιδι χρυσηλακάτῳ ἐικυῖα. </p>
<p>τῇ δ' ἄρ' ἅμ' Ἀδρήστη κλισίην εὔτυκτον ἔθηκεν, </p>
<p>Ἀλκίππη δὲ τάπητα φέρεν μαλακοῦ ἐρίοιο, </p>
<p>Φυλὼ δ' ἀργύρεον τάλαρον φέρε, τόν οἱ ἔθηκεν </p>
<p>Ἀλκάνδρη, Πολύβοιο δάμαρ, ὃς ἔναι' ἐνὶ Θήβῃς </p>
<p>Αἰγυπτίῃς, ὅθι πλεῖστα δόμοις ἐν κτήματα κεῖται:  </p>
<p>ὃς Μενελάῳ δῶκε δύ' ἀργυρέας ἀσαμίνθους, </p>
<p>δοιοὺς δὲ τρίποδας, δέκα δὲ χρυσοῖο τάλαντα. </p>
<p>χωρὶς δ' αὖθ' Ἑλένῃ ἄλοχος πόρε κάλλιμα δῶρα:  </p>
<p>χρυσέην τ' ἠλακάτην τάλαρόν θ' ὑπόκυκλον ὄπασσεν </p>
<p>ἀργύρεον, χρυσῷ δ' ἐπὶ χείλεα κεκράαντο. </p>
<p>τόν ῥά οἱ ἀμφίπολος Φυλὼ παρέθηκε φέρουσα </p>
<p>νήματος ἀσκητοῖο βεβυσμένον:  αὐτὰρ ἐπ' αὐτῷ </p>
<p>ἠλακάτη τετάνυστο ἰοδνεφὲς εἶρος ἔχουσα. </p>
<p>ἕζετο δ' ἐν κλισμῷ, ὑπὸ δὲ θρῆνυς ποσὶν ἦεν. </p>
<p>αὐτίκα δ' ἥ γ' ἐπέεσσι πόσιν ἐρέεινεν ἕκαστα:  </p>
<p>ἴδμεν δή, Μενέλαε διοτρεφές, οἵ τινες οἵδε </p>
<p>ἀνδρῶν εὐχετόωνται ἱκανέμεν ἡμέτερον δῶ; </p>
<p>ψεύσομαι ἦ ἔτυμον ἐρέω; κέλεται δέ με θυμός. </p>
<p>οὐ γάρ πώ τινά φημι ἐοικότα ὧδε ἰδέσθαι </p>
<p>οὔτ' ἄνδρ' οὔτε γυναῖκα, σέβας μ' ἔχει εἰσορόωσαν, </p>
<p>ὡς ὅδ' Ὀδυσσῆος μεγαλήτορος υἷι ἔοικε, </p>
<p>Τηλεμάχῳ, τὸν ἔλειπε νέον γεγαῶτ' ἐνὶ οἴκῳ </p>
<p>κεῖνος ἀνήρ, ὅτ' ἐμεῖο κυνώπιδος εἵνεκ' Ἀχαιοὶ </p>
<p>ἤλθεθ' ὑπὸ Τροίην πόλεμον θρασὺν ὁρμαίνοντες. </p>
<p>τὴν δ' ἀπαμειβόμενος προσέφη ξανθὸς Μενέλαος: </p>
<p>οὕτω νῦν καὶ ἐγὼ νοέω, γύναι, ὡς σὺ ἐίσκεις: </p>
<p>κείνου γὰρ τοιοίδε πόδες τοιαίδε τε χεῖρες </p>
<p>ὀφθαλμῶν τε βολαὶ κεφαλή τ' ἐφύπερθέ τε χαῖται. </p>
<p>καὶ νῦν ἦ τοι ἐγὼ μεμνημένος ἀμφ' Ὀδυσῆι </p>
<p>μυθεόμην, ὅσα κεῖνος ὀιζύσας ἐμόγησεν </p>
<p>ἀμφ' ἐμοί, αὐτὰρ ὁ πικρὸν ὑπ' ὀφρύσι δάκρυον εἶβε, </p>
<p>χλαῖναν πορφυρέην ἄντ' ὀφθαλμοῖιν ἀνασχών. </p>
<p>τὸν δ' αὖ Νεστορίδης Πεισίστρατος ἀντίον ηὔδα:  </p>
<p>Ἀτρεΐδη Μενέλαε διοτρεφές, ὄρχαμε λαῶν, </p>
<p>κείνου μέν τοι ὅδ' υἱὸς ἐτήτυμον, ὡς ἀγορεύεις: </p>
<p>ἀλλὰ σαόφρων ἐστί, νεμεσσᾶται δ' ἐνὶ θυμῷ </p>
<p>ὧδ' ἐλθὼν τὸ πρῶτον ἐπεσβολίας ἀναφαίνειν </p>
<p>ἄντα σέθεν, τοῦ νῶι θεοῦ ὣς τερπόμεθ' αὐδῇ. </p>
<p>αὐτὰρ ἐμὲ προέηκε Γερήνιος ἱππότα Νέστωρ </p>
<p>τῷ ἅμα πομπὸν ἕπεσθαι:  ἐέλδετο γάρ σε ἰδέσθαι, </p>
<p>ὄφρα οἱ ἤ τι ἔπος ὑποθήσεαι ἠέ τι ἔργον. </p>
<p>πολλὰ γὰρ ἄλγε' ἔχει πατρὸς πάϊς οἰχομένοιο </p>
<p>ἐν μεγάροις, ᾧ μὴ ἄλλοι ἀοσσητῆρες ἔωσιν, </p>
<p>ὡς νῦν Τηλεμάχῳ ὁ μὲν οἴχεται, οὐδέ οἱ ἄλλοι </p>
<p>εἴσ' οἵ κεν κατὰ δῆμον ἀλάλκοιεν κακότητα. </p>
<p>τὸν δ' ἀπαμειβόμενος προσέφη ξανθὸς Μενέλαος: </p>
<p>ὢ πόποι, ἦ μάλα δὴ φίλου ἀνέρος υἱὸς ἐμὸν δῶ </p>
<p>ἵκεθ', ὃς εἵνεκ' ἐμεῖο πολέας ἐμόγησεν ἀέθλους: </p>
<p>καί μιν ἔφην ἐλθόντα φιλησέμεν ἔξοχον ἄλλων </p>
<p>Ἀργείων, εἰ νῶιν ὑπεὶρ ἅλα νόστον ἔδωκε </p>
<p>νηυσὶ θοῇσι γενέσθαι Ὀλύμπιος εὐρύοπα Ζεύς. </p>
<p>καί κέ οἱ Ἄργεϊ νάσσα πόλιν καὶ δώματ' ἔτευξα, </p>
<p>ἐξ Ἰθάκης ἀγαγὼν σὺν κτήμασι καὶ τέκεϊ ᾧ </p>
<p>καὶ πᾶσιν λαοῖσι, μίαν πόλιν ἐξαλαπάξας, </p>
<p>αἳ περιναιετάουσιν, ἀνάσσονται δ' ἐμοὶ αὐτῷ. </p>
<p>καί κε θάμ' ἐνθάδ' ἐόντες ἐμισγόμεθ':  οὐδέ κεν ἡμέας </p>
<p>ἄλλο διέκρινεν φιλέοντέ τε τερπομένω τε, </p>
<p>πρίν γ' ὅτε δὴ θανάτοιο μέλαν νέφος ἀμφεκάλυψεν. </p>
<p>ἀλλὰ τὰ μέν που μέλλεν ἀγάσσεσθαι θεὸς αὐτός, </p>
<p>ὃς κεῖνον δύστηνον ἀνόστιμον οἶον ἔθηκεν. </p>
<p>ὣς φάτο, τοῖσι δὲ πᾶσιν ὑφ' ἵμερον ὦρσε γόοιο. </p>
<p>κλαῖε μὲν Ἀργείη Ἑλένη, Διὸς ἐκγεγαυῖα, </p>
<p>κλαῖε δὲ Τηλέμαχός τε καὶ Ἀτρεΐδης Μενέλαος, </p>
<p>οὐδ' ἄρα Νέστορος υἱὸς ἀδακρύτω ἔχεν ὄσσε:  </p>
<p>μνήσατο γὰρ κατὰ θυμὸν ἀμύμονος Ἀντιλόχοιο, </p>
<p>τόν ῥ' Ἠοῦς ἔκτεινε φαεινῆς ἀγλαὸς υἱός: </p>
<p>τοῦ ὅ γ' ἐπιμνησθεὶς ἔπεα πτερόεντ' ἀγόρευεν:  </p>
<p>Ἀτρεΐδη, περὶ μέν σε βροτῶν πεπνυμένον εἶναι </p>
<p>Νέστωρ φάσχ' ὁ γέρων, ὅτ' ἐπιμνησαίμεθα σεῖο </p>
<p>οἷσιν ἐνὶ μεγάροισι, καὶ ἀλλήλους ἐρέοιμεν. </p>
<p>καὶ νῦν, εἴ τί που ἔστι, πίθοιό μοι:  οὐ γὰρ ἐγώ γε </p>
<p>τέρπομ' ὀδυρόμενος μεταδόρπιος, ἀλλὰ καὶ ἠὼς </p>
<p>ἔσσεται ἠριγένεια:  νεμεσσῶμαί γε μὲν οὐδὲν </p>
<p>κλαίειν ὅς κε θάνῃσι βροτῶν καὶ πότμον ἐπίσπῃ. </p>
<p>τοῦτό νυ καὶ γέρας οἶον ὀιζυροῖσι βροτοῖσιν, </p>
<p>κείρασθαί τε κόμην βαλέειν τ' ἀπὸ δάκρυ παρειῶν. </p>
<p>καὶ γὰρ ἐμὸς τέθνηκεν ἀδελφεός, οὔ τι κάκιστος </p>
<p>Ἀργείων:  μέλλεις δὲ σὺ ἴδμεναι:  οὐ γὰρ ἐγώ γε </p>
<p>ἤντησ' οὐδὲ ἴδον:  περὶ δ' ἄλλων φασὶ γενέσθαι </p>
<p>Ἀντίλοχον, πέρι μὲν θείειν ταχὺν ἠδὲ μαχητήν. </p>
<p>τὸν δ' ἀπαμειβόμενος προσέφη ξανθὸς Μενέλαος: </p>
<p>ὦ φίλ', ἐπεὶ τόσα εἶπες, ὅσ' ἂν πεπνυμένος ἀνὴρ </p>
<p>εἴποι καὶ ῥέξειε, καὶ ὃς προγενέστερος εἴη:  </p>
<p>τοίου γὰρ καὶ πατρός, ὃ καὶ πεπνυμένα βάζεις, </p>
<p>ῥεῖα δ' ἀρίγνωτος γόνος ἀνέρος ᾧ τε Κρονίων </p>
<p>ὄλβον ἐπικλώσῃ γαμέοντί τε γεινομένῳ τε, </p>
<p>ὡς νῦν Νέστορι δῶκε διαμπερὲς ἤματα πάντα </p>
<p>αὐτὸν μὲν λιπαρῶς γηρασκέμεν ἐν μεγάροισιν, </p>
<p>υἱέας αὖ πινυτούς τε καὶ ἔγχεσιν εἶναι ἀρίστους. </p>
<p>ἡμεῖς δὲ κλαυθμὸν μὲν ἐάσομεν, ὃς πρὶν ἐτύχθη, </p>
<p>δόρπου δ' ἐξαῦτις μνησώμεθα, χερσὶ δ' ἐφ' ὕδωρ </p>
<p>χευάντων. μῦθοι δὲ καὶ ἠῶθέν περ ἔσονται </p>
<p>Τηλεμάχῳ καὶ ἐμοὶ διαειπέμεν ἀλλήλοισιν. </p>
<p>ὣς ἔφατ', Ἀσφαλίων δ' ἄρ ὕδωρ ἐπὶ χεῖρας ἔχευεν, </p>
<p>ὀτρηρὸς θεράπων Μενελάου κυδαλίμοιο. </p>
<p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον. </p>
<p>ἔνθ' αὖτ' ἄλλ' ἐνόησ' Ἑλένη Διὸς ἐκγεγαυῖα:  </p>
<p>αὐτίκ' ἄρ' εἰς οἶνον βάλε φάρμακον, ἔνθεν ἔπινον, </p>
<p>νηπενθές τ' ἄχολόν τε, κακῶν ἐπίληθον ἁπάντων. </p>
<p>ὃς τὸ καταβρόξειεν, ἐπὴν κρητῆρι μιγείη, </p>
<p>οὔ κεν ἐφημέριός γε βάλοι κατὰ δάκρυ παρειῶν, </p>
<p>οὐδ' εἴ οἱ κατατεθναίη μήτηρ τε πατήρ τε, </p>
<p>οὐδ' εἴ οἱ προπάροιθεν ἀδελφεὸν ἢ φίλον υἱὸν </p>
<p>χαλκῷ δηιόῳεν, ὁ δ' ὀφθαλμοῖσιν ὁρῷτο. </p>
<p>τοῖα Διὸς θυγάτηρ ἔχε φάρμακα μητιόεντα, </p>
<p>ἐσθλά, τά οἱ Πολύδαμνα πόρεν, Θῶνος παράκοιτις </p>
<p>Αἰγυπτίη, τῇ πλεῖστα φέρει ζείδωρος ἄρουρα </p>
<p>φάρμακα, πολλὰ μὲν ἐσθλὰ μεμιγμένα πολλὰ δὲ λυγρά:  </p>
<p>ἰητρὸς δὲ ἕκαστος ἐπιστάμενος περὶ πάντων </p>
<p>ἀνθρώπων:  ἦ γὰρ Παιήονός εἰσι γενέθλης. </p>
<p>αὐτὰρ ἐπεί ῥ' ἐνέηκε κέλευσέ τε οἰνοχοῆσαι, </p>
<p>ἐξαῦτις μύθοισιν ἀμειβομένη προσέειπεν:  </p>
<p>Ἀτρεΐδη Μενέλαε διοτρεφὲς ἠδὲ καὶ οἵδε </p>
<p>ἀνδρῶν ἐσθλῶν παῖδες: ἀτὰρ θεὸς ἄλλοτε ἄλλῳ </p>
<p>Ζεὺς ἀγαθόν τε κακόν τε διδοῖ:  δύναται γὰρ ἅπαντα:  </p>
<p>ἦ τοι νῦν δαίνυσθε καθήμενοι ἐν μεγάροισι </p>
<p>καὶ μύθοις τέρπεσθε:  ἐοικότα γὰρ καταλέξω. </p>
<p>πάντα μὲν οὐκ ἂν ἐγὼ μυθήσομαι οὐδ' ὀνομήνω, </p>
<p>ὅσσοι Ὀδυσσῆος ταλασίφρονός εἰσιν ἄεθλοι:  </p>
<p>ἀλλ' οἷον τόδ' ἔρεξε καὶ ἔτλη καρτερὸς ἀνὴρ </p>
<p>δήμῳ ἔνι Τρώων, ὅθι πάσχετε πήματ' Ἀχαιοί. </p>
<p>αὐτόν μιν πληγῇσιν ἀεικελίῃσι δαμάσσας, </p>
<p>σπεῖρα κάκ' ἀμφ' ὤμοισι βαλών, οἰκῆι ἐοικώς, </p>
<p>ἀνδρῶν δυσμενέων κατέδυ πόλιν εὐρυάγυιαν:  </p>
<p>ἄλλῳ δ' αὐτὸν φωτὶ κατακρύπτων ἤισκε, </p>
<p>δέκτῃ, ὃς οὐδὲν τοῖος ἔην ἐπὶ νηυσὶν Ἀχαιῶν. </p>
<p>τῷ ἴκελος κατέδυ Τρώων πόλιν, οἱ δ' ἀβάκησαν </p>
<p>πάντες: ἐγὼ δέ μιν οἴη ἀνέγνων τοῖον ἐόντα, </p>
<p>καί μιν ἀνηρώτων:  ὁ δὲ κερδοσύνῃ ἀλέεινεν. </p>
<p>ἀλλ' ὅτε δή μιν ἐγὼ λόεον καὶ χρῖον ἐλαίῳ, </p>
<p>ἀμφὶ δὲ εἵματα ἕσσα καὶ ὤμοσα καρτερὸν ὅρκον </p>
<p>μὴ μὲν πρὶν Ὀδυσῆα μετὰ Τρώεσσ' ἀναφῆναι, </p>
<p>πρίν γε τὸν ἐς νῆάς τε θοὰς κλισίας τ' ἀφικέσθαι, </p>
<p>καὶ τότε δή μοι πάντα νόον κατέλεξεν Ἀχαιῶν. </p>
<p>πολλοὺς δὲ Τρώων κτείνας ταναήκεϊ χαλκῷ </p>
<p>ἦλθε μετ' Ἀργείους, κατὰ δὲ φρόνιν ἤγαγε πολλήν. </p>
<p>ἔνθ' ἄλλαι Τρῳαὶ λίγ' ἐκώκυον:  αὐτὰρ ἐμὸν κῆρ </p>
<p>χαῖρ', ἐπεὶ ἤδη μοι κραδίη τέτραπτο νέεσθαι </p>
<p>ἂψ οἶκόνδ', ἄτην δὲ μετέστενον, ἣν Ἀφροδίτη </p>
<p>δῶχ', ὅτε μ' ἤγαγε κεῖσε φίλης ἀπὸ πατρίδος αἴης, </p>
<p>παῖδά τ' ἐμὴν νοσφισσαμένην θάλαμόν τε πόσιν τε </p>
<p>οὔ τευ δευόμενον, οὔτ' ἂρ φρένας οὔτε τι εἶδος. </p>
<p>τὴν δ' ἀπαμειβόμενος προσέφη ξανθὸς Μενέλαος: </p>
<p>ναὶ δὴ ταῦτά γε πάντα, γύναι, κατὰ μοῖραν ἔειπες. </p>
<p>ἤδη μὲν πολέων ἐδάην βουλήν τε νόον τε </p>
<p>ἀνδρῶν ἡρώων, πολλὴν δ' ἐπελήλυθα γαῖαν:  </p>
<p>ἀλλ' οὔ πω τοιοῦτον ἐγὼν ἴδον ὀφθαλμοῖσιν, </p>
<p>οἷν Ὀδυσσῆος ταλασίφρονος ἔσκε φίλον κῆρ. </p>
<p>οἷον καὶ τόδ' ἔρεξε καὶ ἔτλη καρτερὸς ἀνὴρ </p>
<p>ἵππῳ ἔνι ξεστῷ, ἵν' ἐνήμεθα πάντες ἄριστοι </p>
<p>Ἀργείων Τρώεσσι φόνον καὶ κῆρα φέροντες. </p>
<p>ἦλθες ἔπειτα σὺ κεῖσε:  κελευσέμεναι δέ σ' ἔμελλε </p>
<p>δαίμων, ὃς Τρώεσσιν ἐβούλετο κῦδος ὀρέξαι:  </p>
<p>καί τοι Δηΐφοβος θεοείκελος ἕσπετ' ἰούσῃ. </p>
<p>τρὶς δὲ περίστειξας κοῖλον λόχον ἀμφαφόωσα, </p>
<p>ἐκ δ' ὀνομακλήδην Δαναῶν ὀνόμαζες ἀρίστους, </p>
<p>πάντων Ἀργείων φωνὴν ἴσκουσ' ἀλόχοισιν. </p>
<p>αὐτὰρ ἐγὼ καὶ Τυδεΐδης καὶ δῖος Ὀδυσσεὺς </p>
<p>ἥμενοι ἐν μέσσοισιν ἀκούσαμεν ὡς ἐβόησας. </p>
<p>νῶι μὲν ἀμφοτέρω μενεήναμεν ὁρμηθέντε </p>
<p>ἢ ἐξελθέμεναι, ἢ ἔνδοθεν αἶψ' ὑπακοῦσαι:  </p>
<p>ἀλλ' Ὀδυσεὺς κατέρυκε καὶ ἔσχεθεν ἱεμένω περ. </p>
<p>ἔνθ' ἄλλοι μὲν πάντες ἀκὴν ἔσαν υἷες Ἀχαιῶν, </p>
<p>Ἄντικλος δὲ σέ γ' οἶος ἀμείψασθαι ἐπέεσσιν </p>
<p>ἤθελεν. ἀλλ' Ὀδυσεὺς ἐπὶ μάστακα χερσὶ πίεζεν </p>
<p>νωλεμέως κρατερῇσι, σάωσε δὲ πάντας Ἀχαιούς: </p>
<p>τόφρα δ' ἔχ', ὄφρα σε νόσφιν ἀπήγαγε Παλλὰς Ἀθήνη. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>Ἀτρεΐδη Μενέλαε διοτρεφές, ὄρχαμε λαῶν, </p>
<p>ἄλγιον:  οὐ γάρ οἵ τι τάδ' ἤρκεσε λυγρὸν ὄλεθρον, </p>
<p>οὐδ' εἴ οἱ κραδίη γε σιδηρέη ἔνδοθεν ἦεν. </p>
<p>ἀλλ' ἄγετ' εἰς εὐνὴν τράπεθ' ἡμέας, ὄφρα καὶ ἤδη </p>
<p>ὕπνῳ ὕπο γλυκερῷ ταρπώμεθα κοιμηθέντες. </p>
<p>ὣς ἔφατ', Ἀργείη δ' Ἑλένη δμῳῇσι κέλευσεν </p>
<p>δέμνι' ὑπ' αἰθούσῃ θέμεναι καὶ ῥήγεα καλὰ </p>
<p>πορφύρε' ἐμβαλέειν στορέσαι τ' ἐφύπερθε τάπητας, </p>
<p>χλαίνας τ' ἐνθέμεναι οὔλας καθύπερθεν ἕσασθαι. </p>
<p>αἱ δ' ἴσαν ἐκ μεγάροιο δάος μετὰ χερσὶν ἔχουσαι, </p>
<p>δέμνια δὲ στόρεσαν:  ἐκ δὲ ξείνους ἄγε κῆρυξ. </p>
<p>οἱ μὲν ἄρ' ἐν προδόμῳ δόμου αὐτόθι κοιμήσαντο, </p>
<p>Τηλέμαχός θ' ἥρως καὶ Νέστορος ἀγλαὸς υἱός: </p>
<p>Ἀτρεΐδης δὲ καθεῦδε μυχῷ δόμου ὑψηλοῖο, </p>
<p>πὰρ δ' Ἑλένη τανύπεπλος ἐλέξατο, δῖα γυναικῶν. </p>
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>ὤρνυτ' ἄρ' ἐξ εὐνῆφι βοὴν ἀγαθὸς Μενέλαος </p>
<p>εἵματα ἑσσάμενος, περὶ δὲ ξίφος ὀξὺ θέτ' ὤμῳ, </p>
<p>ποσσὶ δ' ὑπὸ λιπαροῖσιν ἐδήσατο καλὰ πέδιλα, </p>
<p>βῆ δ' ἴμεν ἐκ θαλάμοιο θεῷ ἐναλίγκιος ἄντην, </p>
<p>Τηλεμάχῳ δὲ παρῖζεν, ἔπος τ' ἔφατ' ἔκ τ' ὀνόμαζεν:  </p>
<p>τίπτε δέ σε χρειὼ δεῦρ' ἤγαγε, Τηλέμαχ' ἥρως, </p>
<p>ἐς Λακεδαίμονα δῖαν, ἐπ' εὐρέα νῶτα θαλάσσης; </p>
<p>δήμιον ἦ ἴδιον; τόδε μοι νημερτὲς ἐνίσπες. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>Ἀτρεΐδη Μενέλαε διοτρεφές, ὄρχαμε λαῶν, </p>
<p>ἤλυθον, εἴ τινά μοι κληηδόνα πατρὸς ἐνίσποις. </p>
<p>ἐσθίεταί μοι οἶκος, ὄλωλε δὲ πίονα ἔργα, </p>
<p>δυσμενέων δ' ἀνδρῶν πλεῖος δόμος, οἵ τέ μοι αἰεὶ </p>
<p>μῆλ' ἁδινὰ σφάζουσι καὶ εἰλίποδας ἕλικας βοῦς, </p>
<p>μητρὸς ἐμῆς μνηστῆρες ὑπέρβιον ὕβριν ἔχοντες. </p>
<p>τοὔνεκα νῦν τὰ σὰ γούναθ' ἱκάνομαι, αἴ κ' ἐθέλῃσθα </p>
<p>κείνου λυγρὸν ὄλεθρον ἐνισπεῖν, εἴ που ὄπωπας </p>
<p>ὀφθαλμοῖσι τεοῖσιν ἢ ἄλλου μῦθον ἄκουσας </p>
<p>πλαζομένου:  περὶ γάρ μιν ὀιζυρὸν τέκε μήτηρ. </p>
<p>μηδέ τί μ' αἰδόμενος μειλίσσεο μηδ' ἐλεαίρων, </p>
<p>ἀλλ' εὖ μοι κατάλεξον ὅπως ἤντησας ὀπωπῆς. </p>
<p>λίσσομαι, εἴ ποτέ τοί τι πατὴρ ἐμός, ἐσθλὸς Ὀδυσσεὺς </p>
<p>ἢ ἔπος ἠέ τι ἔργον ὑποστὰς ἐξετέλεσσε </p>
<p>δήμῳ ἔνι Τρώων, ὅθι πάσχετε πήματ' Ἀχαιοί, </p>
<p>τῶν νῦν μοι μνῆσαι, καί μοι νημερτὲς ἐνίσπες. </p>
<p>τὸν δὲ μέγ' ὀχθήσας προσέθη ξανθὸς Μενέλαος: </p>
<p>ὢ πόποι, ἦ μάλα δὴ κρατερόφρονος ἀνδρὸς ἐν εὐνῇ </p>
<p>ἤθελον εὐνηθῆναι ἀνάλκιδες αὐτοὶ ἐόντες. </p>
<p>ὡς δ' ὁπότ' ἐν ξυλόχῳ ἔλαφος κρατεροῖο λέοντος </p>
<p>νεβροὺς κοιμήσασα νεηγενέας γαλαθηνοὺς </p>
<p>κνημοὺς ἐξερέῃσι καὶ ἄγκεα ποιήεντα </p>
<p>βοσκομένη, ὁ δ' ἔπειτα ἑὴν εἰσήλυθεν εὐνήν, </p>
<p>ἀμφοτέροισι δὲ τοῖσιν ἀεικέα πότμον ἐφῆκεν, </p>
<p>ὣς Ὀδυσεὺς κείνοισιν ἀεικέα πότμον ἐφήσει. </p>
<p>αἲ γάρ, Ζεῦ τε πάτερ καὶ Ἀθηναίη καὶ Ἄπολλον, </p>
<p>τοῖος ἐών, οἷός ποτ' ἐυκτιμένῃ ἐνὶ Λέσβῳ </p>
<p>ἐξ ἔριδος Φιλομηλεΐδῃ ἐπάλαισεν ἀναστάς, </p>
<p>κὰδ δ' ἔβαλε κρατερῶς, κεχάροντο δὲ πάντες Ἀχαιοί, </p>
<p>τοῖος ἐὼν μνηστῆρσιν ὁμιλήσειεν Ὀδυσσεύς: </p>
<p>πάντες κ' ὠκύμοροί τε γενοίατο πικρόγαμοί τε. </p>
<p>ταῦτα δ' ἅ μ' εἰρωτᾷς καὶ λίσσεαι, οὐκ ἂν ἐγώ γε </p>
<p>ἄλλα παρὲξ εἴποιμι παρακλιδόν, οὐδ' ἀπατήσω, </p>
<p>ἀλλὰ τὰ μέν μοι ἔειπε γέρων ἅλιος νημερτής, </p>
<p>τῶν οὐδέν τοι ἐγὼ κρύψω ἔπος οὐδ' ἐπικεύσω. </p>
<p>Αἰγύπτῳ μ' ἔτι δεῦρο θεοὶ μεμαῶτα νέεσθαι </p>
<p>ἔσχον, ἐπεὶ οὔ σφιν ἔρεξα τεληέσσας ἑκατόμβας. </p>
<p>οἱ δ' αἰεὶ βούλοντο θεοὶ μεμνῆσθαι ἐφετμέων. </p>
<p>νῆσος ἔπειτά τις ἔστι πολυκλύστῳ ἐνὶ πόντῳ </p>
<p>Αἰγύπτου προπάροιθε, Φάρον δέ ἑ κικλήσκουσι, </p>
<p>τόσσον ἄνευθ' ὅσσον τε πανημερίη γλαφυρὴ νηῦς </p>
<p>ἤνυσεν, ᾗ λιγὺς οὖρος ἐπιπνείῃσιν ὄπισθεν:  </p>
<p>ἐν δὲ λιμὴν ἐύορμος, ὅθεν τ' ἀπὸ νῆας ἐίσας </p>
<p>ἐς πόντον βάλλουσιν, ἀφυσσάμενοι μέλαν ὕδωρ. </p>
<p>ἔνθα μ' ἐείκοσιν ἤματ' ἔχον θεοί, οὐδέ ποτ' οὖροι </p>
<p>πνείοντες φαίνονθ' ἁλιαέες, οἵ ῥά τε νηῶν </p>
<p>πομπῆες γίγνονται ἐπ' εὐρέα νῶτα θαλάσσης. </p>
<p>καί νύ κεν ἤια πάντα κατέφθιτο καὶ μένε' ἀνδρῶν, </p>
<p>εἰ μή τίς με θεῶν ὀλοφύρατο καί μ' ἐσάωσε, </p>
<p>Πρωτέος ἰφθίμου θυγάτηρ ἁλίοιο γέροντος, </p>
<p>Εἰδοθέη:  τῇ γάρ ῥα μάλιστά γε θυμὸν ὄρινα. </p>
<p>ἥ μ' οἴῳ ἔρροντι συνήντετο νόσφιν ἑταίρων:  </p>
<p>αἰεὶ γὰρ περὶ νῆσον ἀλώμενοι ἰχθυάασκον </p>
<p>γναμπτοῖς ἀγκίστροισιν, ἔτειρε δὲ γαστέρα λιμός. </p>
<p>ἡ δέ μευ ἄγχι στᾶσα ἔπος φάτο φώνησέν τε:  </p>
<p>νήπιός εἰς, ὦ ξεῖνε, λίην τόσον ἠδὲ χαλίφρων, </p>
<p>ἦε ἑκὼν μεθίεις καὶ τέρπεαι ἄλγεα πάσχων; </p>
<p>ὡς δὴ δήθ' ἐνὶ νήσῳ ἐρύκεαι, οὐδέ τι τέκμωρ </p>
<p>εὑρέμεναι δύνασαι, μινύθει δέ τοι ἦτορ ἑταίρων. </p>
<p>ὣς ἔφατ', αὐτὰρ ἐγώ μιν ἀμειβόμενος προσέειπον:  </p>
<p>ἐκ μέν τοι ἐρέω, ἥ τις σύ πέρ ἐσσι θεάων, </p>
<p>ὡς ἐγὼ οὔ τι ἑκὼν κατερύκομαι, ἀλλά νυ μέλλω </p>
<p>ἀθανάτους ἀλιτέσθαι, οἳ οὐρανὸν εὐρὺν ἔχουσιν. </p>
<p>ἀλλὰ σύ πέρ μοι εἰπέ, θεοὶ δέ τε πάντα ἴσασιν, </p>
<p>ὅς τίς μ' ἀθανάτων πεδάᾳ καὶ ἔδησε κελεύθου, </p>
<p>νόστον θ', ὡς ἐπὶ πόντον ἐλεύσομαι ἰχθυόεντα. </p>
<p>ὣς ἐφάμην, ἡ δ' αὐτίκ' ἀμείβετο δῖα θεάων:  </p>
<p>τοιγὰρ ἐγώ τοι, ξεῖνε, μάλ' ἀτρεκέως ἀγορεύσω. </p>
<p>πωλεῖταί τις δεῦρο γέρων ἅλιος νημερτὴς </p>
<p>ἀθάνατος Πρωτεὺς Αἰγύπτιος, ὅς τε θαλάσσης </p>
<p>πάσης βένθεα οἶδε, Ποσειδάωνος ὑποδμώς: </p>
<p>τὸν δέ τ' ἐμόν φασιν πατέρ' ἔμμεναι ἠδὲ τεκέσθαι. </p>
<p>τόν γ' εἴ πως σὺ δύναιο λοχησάμενος λελαβέσθαι, </p>
<p>ὅς κέν τοι εἴπῃσιν ὁδὸν καὶ μέτρα κελεύθου </p>
<p>νόστον θ', ὡς ἐπὶ πόντον ἐλεύσεαι ἰχθυόεντα. </p>
<p>καὶ δέ κέ τοι εἴπῃσι, διοτρεφές, αἴ κ' ἐθέλῃσθα, </p>
<p>ὅττι τοι ἐν μεγάροισι κακόν τ' ἀγαθόν τε τέτυκται </p>
<p>οἰχομένοιο σέθεν δολιχὴν ὁδὸν ἀργαλέην τε. </p>
<p>ὣς ἔφατ', αὐτὰρ ἐγώ μιν ἀμειβόμενος προσέειπον:  </p>
<p>αὐτὴ νῦν φράζευ σὺ λόχον θείοιο γέροντος, </p>
<p>μή πώς με προϊδὼν ἠὲ προδαεὶς ἀλέηται:  </p>
<p>ἀργαλέος γάρ τ' ἐστὶ θεὸς βροτῷ ἀνδρὶ δαμῆναι. </p>
<p>ὣς ἐφάμην, ἡ δ' αὐτίκ' ἀμείβετο δῖα θεάων:  </p>
<p>τοιγὰρ ἐγώ τοι, ξεῖνε, μάλ' ἀτρεκέως ἀγορεύσω. </p>
<p>ἦμος δ' ἠέλιος μέσον οὐρανὸν ἀμφιβεβήκῃ, </p>
<p>τῆμος ἄρ' ἐξ ἁλὸς εἶσι γέρων ἅλιος νημερτὴς </p>
<p>πνοιῇ ὕπο Ζεφύροιο μελαίνῃ φρικὶ καλυφθείς, </p>
<p>ἐκ δ' ἐλθὼν κοιμᾶται ὑπὸ σπέσσι γλαφυροῖσιν:  </p>
<p>ἀμφὶ δέ μιν φῶκαι νέποδες καλῆς ἁλοσύδνης </p>
<p>ἁθρόαι εὕδουσιν, πολιῆς ἁλὸς ἐξαναδῦσαι, </p>
<p>πικρὸν ἀποπνείουσαι ἁλὸς πολυβενθέος ὀδμήν. </p>
<p>ἔνθα σ' ἐγὼν ἀγαγοῦσα ἅμ' ἠοῖ φαινομένηφιν </p>
<p>εὐνάσω ἑξείης: σὺ δ' ἐὺ κρίνασθαι ἑταίρους </p>
<p>τρεῖς, οἵ τοι παρὰ νηυσὶν ἐυσσέλμοισιν ἄριστοι. </p>
<p>πάντα δέ τοι ἐρέω ὀλοφώια τοῖο γέροντος. </p>
<p>φώκας μέν τοι πρῶτον ἀριθμήσει καὶ ἔπεισιν:  </p>
<p>αὐτὰρ ἐπὴν πάσας πεμπάσσεται ἠδὲ ἴδηται, </p>
<p>λέξεται ἐν μέσσῃσι νομεὺς ὣς πώεσι μήλων. </p>
<p>τὸν μὲν ἐπὴν δὴ πρῶτα κατευνηθέντα ἴδησθε, </p>
<p>καὶ τότ' ἔπειθ' ὑμῖν μελέτω κάρτος τε βίη τε, </p>
<p>αὖθι δ' ἔχειν μεμαῶτα καὶ ἐσσύμενόν περ ἀλύξαι. </p>
<p>πάντα δὲ γιγνόμενος πειρήσεται, ὅσσ' ἐπὶ γαῖαν </p>
<p>ἑρπετὰ γίγνονται, καὶ ὕδωρ καὶ θεσπιδαὲς πῦρ:  </p>
<p>ὑμεῖς δ' ἀστεμφέως ἐχέμεν μᾶλλόν τε πιέζειν. </p>
<p>ἀλλ' ὅτε κεν δή σ' αὐτὸς ἀνείρηται ἐπέεσσι, </p>
<p>τοῖος ἐὼν οἷόν κε κατευνηθέντα ἴδησθε, </p>
<p>καὶ τότε δὴ σχέσθαι τε βίης λῦσαί τε γέροντα, </p>
<p>ἥρως, εἴρεσθαι δέ, θεῶν ὅς τίς σε χαλέπτει, </p>
<p>νόστον θ', ὡς ἐπὶ πόντον ἐλεύσεαι ἰχθυόεντα. </p>
<p>ὣς εἰποῦσ' ὑπὸ πόντον ἐδύσετο κυμαίνοντα. </p>
<p>αὐτὰρ ἐγὼν ἐπὶ νῆας, ὅθ' ἕστασαν ἐν ψαμάθοισιν, </p>
<p>ἤια:  πολλὰ δέ μοι κραδίη πόρφυρε κιόντι. </p>
<p>αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν, </p>
<p>δόρπον θ' ὁπλισάμεσθ', ἐπί τ' ἤλυθεν ἀμβροσίη νύξ:  </p>
<p>δὴ τότε κοιμήθημεν ἐπὶ ῥηγμῖνι θαλάσσης. </p>
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>καὶ τότε δὴ παρὰ θῖνα θαλάσσης εὐρυπόροιο </p>
<p>ἤια πολλὰ θεοὺς γουνούμενος: αὐτὰρ ἑταίρους </p>
<p>τρεῖς ἄγον, οἷσι μάλιστα πεποίθεα πᾶσαν ἐπ' ἰθύν. </p>
<p>τόφρα δ' ἄρ' ἥ γ' ὑποδῦσα θαλάσσης εὐρέα κόλπον </p>
<p>τέσσαρα φωκάων ἐκ πόντου δέρματ' ἔνεικε:  </p>
<p>πάντα δ' ἔσαν νεόδαρτα:  δόλον δ' ἐπεμήδετο πατρί. </p>
<p>εὐνὰς δ' ἐν ψαμάθοισι διαγλάψασ' ἁλίῃσιν </p>
<p>ἧστο μένουσ':  ἡμεῖς δὲ μάλα σχεδὸν ἤλθομεν αὐτῆς: </p>
<p>ἑξείης δ' εὔνησε, βάλεν δ' ἐπὶ δέρμα ἑκάστῳ. </p>
<p>ἔνθα κεν αἰνότατος λόχος ἔπλετο:  τεῖρε γὰρ αἰνῶς </p>
<p>φωκάων ἁλιοτρεφέων ὀλοώτατος ὀδμή:  </p>
<p>τίς γάρ κ' εἰναλίῳ παρὰ κήτεϊ κοιμηθείη; </p>
<p>ἀλλ' αὐτὴ ἐσάωσε καὶ ἐφράσατο μέγ' ὄνειαρ:  </p>
<p>ἀμβροσίην ὑπὸ ῥῖνα ἑκάστῳ θῆκε φέρουσα </p>
<p>ἡδὺ μάλα πνείουσαν, ὄλεσσε δὲ κήτεος ὀδμήν. </p>
<p>πᾶσαν δ' ἠοίην μένομεν τετληότι θυμῷ:  </p>
<p>φῶκαι δ' ἐξ ἁλὸς ἦλθον ἀολλέες. αἱ μὲν ἔπειτα </p>
<p>ἑξῆς εὐνάζοντο παρὰ ῥηγμῖνι θαλάσσης: </p>
<p>ἔνδιος δ' ὁ γέρων ἦλθ' ἐξ ἁλός, εὗρε δὲ φώκας </p>
<p>ζατρεφέας, πάσας δ' ἄρ' ἐπῴχετο, λέκτο δ' ἀριθμόν:  </p>
<p>ἐν δ' ἡμέας πρώτους λέγε κήτεσιν, οὐδέ τι θυμῷ </p>
<p>ὠΐσθη δόλον εἶναι:  ἔπειτα δὲ λέκτο καὶ αὐτός. </p>
<p>ἡμεῖς δὲ ἰάχοντες ἐπεσσύμεθ', ἀμφὶ δὲ χεῖρας </p>
<p>βάλλομεν:  οὐδ' ὁ γέρων δολίης ἐπελήθετο τέχνης, </p>
<p>ἀλλ' ἦ τοι πρώτιστα λέων γένετ' ἠυγένειος, </p>
<p>αὐτὰρ ἔπειτα δράκων καὶ πάρδαλις ἠδὲ μέγας σῦς: </p>
<p>γίγνετο δ' ὑγρὸν ὕδωρ καὶ δένδρεον ὑψιπέτηλον:  </p>
<p>ἡμεῖς δ' ἀστεμφέως ἔχομεν τετληότι θυμῷ. </p>
<p>ἀλλ' ὅτε δή ῥ' ἀνίαζ' ὁ γέρων ὀλοφώια εἰδώς, </p>
<p>καὶ τότε δή μ' ἐπέεσσιν ἀνειρόμενος προσέειπε:  </p>
<p>τίς νύ τοι, Ἀτρέος υἱέ, θεῶν συμφράσσατο βουλάς, </p>
<p>ὄφρα μ' ἕλοις ἀέκοντα λοχησάμενος; τέο σε χρή; </p>
<p>ὣς ἔφατ', αὐτὰρ ἐγώ μιν ἀμειβόμενος προσέειπον:  </p>
<p>οἶσθα, γέρον, τί με ταῦτα παρατροπέων ἐρεείνεις; </p>
<p>ὡς δὴ δήθ' ἐνὶ νήσῳ ἐρύκομαι, οὐδέ τι τέκμωρ </p>
<p>εὑρέμεναι δύναμαι, μινύθει δέ μοι ἔνδοθεν ἦτορ. </p>
<p>ἀλλὰ σύ πέρ μοι εἰπέ, θεοὶ δέ τε πάντα ἴσασιν, </p>
<p>ὅς τίς μ' ἀθανάτων πεδάᾳ καὶ ἔδησε κελεύθου, </p>
<p>νόστον θ', ὡς ἐπὶ πόντον ἐλεύσομαι ἰχθυόεντα. </p>
<p>ὣς ἐφάμην, ὁ δέ μ' αὐτίκ' ἀμειβόμενος προσέειπεν:  </p>
<p>ἀλλὰ μάλ' ὤφελλες Διί τ' ἄλλοισίν τε θεοῖσι </p>
<p>ῥέξας ἱερὰ κάλ' ἀναβαινέμεν, ὄφρα τάχιστα </p>
<p>σὴν ἐς πατρίδ' ἵκοιο πλέων ἐπὶ οἴνοπα πόντον. </p>
<p>οὐ γάρ τοι πρὶν μοῖρα φίλους τ' ἰδέειν καὶ ἱκέσθαι </p>
<p>οἶκον ἐυκτίμενον καὶ σὴν ἐς πατρίδα γαῖαν, </p>
<p>πρίν γ' ὅτ' ἂν Αἰγύπτοιο, διιπετέος ποταμοῖο, </p>
<p>αὖτις ὕδωρ ἔλθῃς ῥέξῃς θ' ἱερὰς ἑκατόμβας </p>
<p>ἀθανάτοισι θεοῖσι, τοὶ οὐρανὸν εὐρὺν ἔχουσι:  </p>
<p>καὶ τότε τοι δώσουσιν ὁδὸν θεοί, ἣν σὺ μενοινᾷς. </p>
<p>ὣς ἔφατ', αὐτὰρ ἐμοί γε κατεκλάσθη φίλον ἦτορ, </p>
<p>οὕνεκά μ' αὖτις ἄνωγεν ἐπ' ἠεροειδέα πόντον </p>
<p>Αἴγυπτόνδ' ἰέναι, δολιχὴν ὁδὸν ἀργαλέην τε. </p>
<p>ἀλλὰ καὶ ὣς μύθοισιν ἀμειβόμενος προσέειπον:  </p>
<p>ταῦτα μὲν οὕτω δὴ τελέω, γέρον, ὡς σὺ κελεύεις. </p>
<p>ἀλλ' ἄγε μοι τόδε εἰπὲ καὶ ἀτρεκέως κατάλεξον, </p>
<p>ἢ πάντες σὺν νηυσὶν ἀπήμονες ἦλθον Ἀχαιοί, </p>
<p>οὓς Νέστωρ καὶ ἐγὼ λίπομεν Τροίηθεν ἰόντες, </p>
<p>ἦέ τις ὤλετ' ὀλέθρῳ ἀδευκέι ἧς ἐπὶ νηὸς </p>
<p>ἠὲ φίλων ἐν χερσίν, ἐπεὶ πόλεμον τολύπευσεν. </p>
<p>ὣς ἐφάμην, ὁ δέ μ' αὐτίκ' ἀμειβόμενος προσέειπεν:  </p>
<p>Ἀτρεΐδη, τί με ταῦτα διείρεαι; οὐδέ τί σε χρὴ </p>
<p>ἴδμεναι, οὐδὲ δαῆναι ἐμὸν νόον:  οὐδέ σέ φημι </p>
<p>δὴν ἄκλαυτον ἔσεσθαι, ἐπὴν ἐὺ πάντα πύθηαι. </p>
<p>πολλοὶ μὲν γὰρ τῶν γε δάμεν, πολλοὶ δὲ λίποντο:  </p>
<p>ἀρχοὶ δ' αὖ δύο μοῦνοι Ἀχαιῶν χαλκοχιτώνων </p>
<p>ἐν νόστῳ ἀπόλοντο:  μάχῃ δέ τε καὶ σὺ παρῆσθα. </p>
<p>εἷς δ' ἔτι που ζωὸς κατερύκεται εὐρέι πόντῳ. </p>
<p>Αἴας μὲν μετὰ νηυσὶ δάμη δολιχηρέτμοισι. </p>
<p>Γυρῇσίν μιν πρῶτα Ποσειδάων ἐπέλασσεν </p>
<p>πέτρῃσιν μεγάλῃσι καὶ ἐξεσάωσε θαλάσσης: </p>
<p>καί νύ κεν ἔκφυγε κῆρα καὶ ἐχθόμενός περ Ἀθήνῃ, </p>
<p>εἰ μὴ ὑπερφίαλον ἔπος ἔκβαλε καὶ μέγ' ἀάσθη:  </p>
<p>φῆ ῥ' ἀέκητι θεῶν φυγέειν μέγα λαῖτμα θαλάσσης. </p>
<p>τοῦ δὲ Ποσειδάων μεγάλ' ἔκλυεν αὐδήσαντος: </p>
<p>αὐτίκ' ἔπειτα τρίαιναν ἑλὼν χερσὶ στιβαρῇσιν </p>
<p>ἤλασε Γυραίην πέτρην, ἀπὸ δ' ἔσχισεν αὐτήν:  </p>
<p>καὶ τὸ μὲν αὐτόθι μεῖνε, τὸ δὲ τρύφος ἔμπεσε πόντῳ, </p>
<p>τῷ ῥ' Αἴας τὸ πρῶτον ἐφεζόμενος μέγ' ἀάσθη:  </p>
<p>τὸν δ' ἐφόρει κατὰ πόντον ἀπείρονα κυμαίνοντα. </p>
<p>ὣς ὁ μὲν ἔνθ' ἀπόλωλεν, ἐπεὶ πίεν ἁλμυρὸν ὕδωρ. </p>
<p>σὸς δέ που ἔκφυγε κῆρας ἀδελφεὸς ἠδ' ὑπάλυξεν </p>
<p>ἐν νηυσὶ γλαφυρῇσι:  σάωσε δὲ πότνια Ἥρη. </p>
<p>ἀλλ' ὅτε δὴ τάχ' ἔμελλε Μαλειάων ὄρος αἰπὺ </p>
<p>ἵξεσθαι, τότε δή μιν ἀναρπάξασα θύελλα </p>
<p>πόντον ἐπ' ἰχθυόεντα φέρεν βαρέα στενάχοντα, </p>
<p>ἀγροῦ ἐπ' ἐσχατιήν, ὅθι δώματα ναῖε Θυέστης </p>
<p>τὸ πρίν, ἀτὰρ τότ' ἔναιε Θυεστιάδης Αἴγισθος. </p>
<p>ἀλλ' ὅτε δὴ καὶ κεῖθεν ἐφαίνετο νόστος ἀπήμων, </p>
<p>ἂψ δὲ θεοὶ οὖρον στρέψαν, καὶ οἴκαδ' ἵκοντο, </p>
<p>ἦ τοι ὁ μὲν χαίρων ἐπεβήσετο πατρίδος αἴης </p>
<p>καὶ κύνει ἁπτόμενος ἣν πατρίδα:  πολλὰ δ' ἀπ' αὐτοῦ </p>
<p>δάκρυα θερμὰ χέοντ', ἐπεὶ ἀσπασίως ἴδε γαῖαν. </p>
<p>τὸν δ' ἄρ' ἀπὸ σκοπιῆς εἶδε σκοπός, ὅν ῥα καθεῖσεν </p>
<p>Αἴγισθος δολόμητις ἄγων, ὑπὸ δ' ἔσχετο μισθὸν </p>
<p>χρυσοῦ δοιὰ τάλαντα:  φύλασσε δ' ὅ γ' εἰς ἐνιαυτόν, </p>
<p>μή ἑ λάθοι παριών, μνήσαιτο δὲ θούριδος ἀλκῆς. </p>
<p>βῆ δ' ἴμεν ἀγγελέων πρὸς δώματα ποιμένι λαῶν. </p>
<p>αὐτίκα δ' Αἴγισθος δολίην ἐφράσσατο τέχνην:  </p>
<p>κρινάμενος κατὰ δῆμον ἐείκοσι φῶτας ἀρίστους </p>
<p>εἷσε λόχον, ἑτέρωθι δ' ἀνώγει δαῖτα πένεσθαι. </p>
<p>αὐτὰρ ὁ βῆ καλέων Ἀγαμέμνονα, ποιμένα λαῶν </p>
<p>ἵπποισιν καὶ ὄχεσφιν, ἀεικέα μερμηρίζων. </p>
<p>τὸν δ' οὐκ εἰδότ' ὄλεθρον ἀνήγαγε καὶ κατέπεφνεν </p>
<p>δειπνίσσας, ὥς τίς τε κατέκτανε βοῦν ἐπὶ φάτνῃ. </p>
<p>οὐδέ τις Ἀτρεΐδεω ἑτάρων λίπεθ' οἵ οἱ ἕποντο, </p>
<p>οὐδέ τις Αἰγίσθου, ἀλλ' ἔκταθεν ἐν μεγάροισιν. </p>
<p>ὣς ἔφατ', αὐτὰρ ἐμοί γε κατεκλάσθη φίλον ἦτορ, </p>
<p>κλαῖον δ' ἐν ψαμάθοισι καθήμενος, οὐδέ νύ μοι κῆρ </p>
<p>ἤθελ' ἔτι ζώειν καὶ ὁρᾶν φάος ἠελίοιο. </p>
<p>αὐτὰρ ἐπεὶ κλαίων τε κυλινδόμενός τε κορέσθην, </p>
<p>δὴ τότε με προσέειπε γέρων ἅλιος νημερτής: </p>
<p>μηκέτι, Ἀτρέος υἱέ, πολὺν χρόνον ἀσκελὲς οὕτω </p>
<p>κλαῖ', ἐπεὶ οὐκ ἄνυσίν τινα δήομεν:  ἀλλὰ τάχιστα </p>
<p>πείρα ὅπως κεν δὴ σὴν πατρίδα γαῖαν ἵκηαι. </p>
<p>ἢ γάρ μιν ζωόν γε κιχήσεαι, ἤ κεν Ὀρέστης </p>
<p>κτεῖνεν ὑποφθάμενος, σὺ δέ κεν τάφου ἀντιβολήσαις. </p>
<p>ὣς ἔφατ', αὐτὰρ ἐμοὶ κραδίη καὶ θυμὸς ἀγήνωρ </p>
<p>αὖτις ἐνὶ στήθεσσι καὶ ἀχνυμένῳ περ ἰάνθη, </p>
<p>καί μιν φωνήσας ἔπεα πτερόεντα προσηύδων:  </p>
<p>τούτους μὲν δὴ οἶδα:  σὺ δὲ τρίτον ἄνδρ' ὀνόμαζε, </p>
<p>ὅς τις ἔτι ζωὸς κατερύκεται εὐρέι πόντῳ </p>
<p>ἠὲ θανών:  ἐθέλω δὲ καὶ ἀχνύμενός περ ἀκοῦσαι. </p>
<p>ὣς ἐφάμην, ὁ δέ μ' αὐτίκ' ἀμειβόμενος προσέειπεν:  </p>
<p>υἱὸς Λαέρτεω, Ἰθάκῃ ἔνι οἰκία ναίων:  </p>
<p>τὸν δ' ἴδον ἐν νήσῳ θαλερὸν κατὰ δάκρυ χέοντα, </p>
<p>νύμφης ἐν μεγάροισι Καλυψοῦς, ἥ μιν ἀνάγκῃ </p>
<p>ἴσχει:  ὁ δ' οὐ δύναται ἣν πατρίδα γαῖαν ἱκέσθαι:  </p>
<p>οὐ γάρ οἱ πάρα νῆες ἐπήρετμοι καὶ ἑταῖροι, </p>
<p>οἵ κέν μιν πέμποιεν ἐπ' εὐρέα νῶτα θαλάσσης. </p>
<p>σοι δ' οὐ θέσφατόν ἐστι, διοτρεφὲς ὦ Μενέλαε, </p>
<p>Ἄργει ἐν ἱπποβότῳ θανέειν καὶ πότμον ἐπισπεῖν, </p>
<p>ἀλλά σ' ἐς Ἠλύσιον πεδίον καὶ πείρατα γαίης </p>
<p>ἀθάνατοι πέμψουσιν, ὅθι ξανθὸς Ῥαδάμανθυς, </p>
<p>τῇ περ ῥηίστη βιοτὴ πέλει ἀνθρώποισιν:  </p>
<p>οὐ νιφετός, οὔτ' ἂρ χειμὼν πολὺς οὔτε ποτ' ὄμβρος, </p>
<p>ἀλλ' αἰεὶ Ζεφύροιο λιγὺ πνείοντος ἀήτας </p>
<p>Ὠκεανὸς ἀνίησιν ἀναψύχειν ἀνθρώπους: </p>
<p>οὕνεκ' ἔχεις Ἑλένην καί σφιν γαμβρὸς Διός ἐσσι. </p>
<p>ὣς εἰπὼν ὑπὸ πόντον ἐδύσετο κυμαίνοντα. </p>
<p>αὐτὰρ ἐγὼν ἐπὶ νῆας ἅμ' ἀντιθέοις ἑτάροισιν </p>
<p>ἤια, πολλὰ δέ μοι κραδίη πόρφυρε κιόντι. </p>
<p>αὐτὰρ ἐπεί ῥ' ἐπὶ νῆα κατήλθομεν ἠδὲ θάλασσαν, </p>
<p>δόρπον θ' ὁπλισάμεσθ', ἐπί τ' ἤλυθεν ἀμβροσίη νύξ, </p>
<p>δὴ τότε κοιμήθημεν ἐπὶ ῥηγμῖνι θαλάσσης. </p>
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>νῆας μὲν πάμπρωτον ἐρύσσαμεν εἰς ἅλα δῖαν, </p>
<p>ἐν δ' ἱστοὺς τιθέμεσθα καὶ ἱστία νηυσὶν ἐίσῃς, </p>
<p>ἂν δὲ καὶ αὐτοὶ βάντες ἐπὶ κληῖσι καθῖζον:  </p>
<p>ἑξῆς δ' ἑζόμενοι πολιὴν ἅλα τύπτον ἐρετμοῖς. </p>
<p>ἂψ δ' εἰς Αἰγύπτοιο διιπετέος ποταμοῖο </p>
<p>στῆσα νέας, καὶ ἔρεξα τεληέσσας ἑκατόμβας. </p>
<p>αὐτὰρ ἐπεὶ κατέπαυσα θεῶν χόλον αἰὲν ἐόντων, </p>
<p>χεῦ' Ἀγαμέμνονι τύμβον, ἵν' ἄσβεστον κλέος εἴη. </p>
<p>ταῦτα τελευτήσας νεόμην, ἔδοσαν δέ μοι οὖρον </p>
<p>ἀθάνατοι, τοί μ' ὦκα φίλην ἐς πατρίδ' ἔπεμψαν. </p>
<p>ἀλλ' ἄγε νῦν ἐπίμεινον ἐνὶ μεγάροισιν ἐμοῖσιν, </p>
<p>ὄφρα κεν ἑνδεκάτη τε δυωδεκάτη τε γένηται:  </p>
<p>καὶ τότε σ' εὖ πέμψω, δώσω δέ τοι ἀγλαὰ δῶρα, </p>
<p>τρεῖς ἵππους καὶ δίφρον ἐύξοον:  αὐτὰρ ἔπειτα </p>
<p>δώσω καλὸν ἄλεισον, ἵνα σπένδῃσθα θεοῖσιν </p>
<p>ἀθανάτοις ἐμέθεν μεμνημένος ἤματα πάντα. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>Ἀτρεΐδη, μὴ δή με πολὺν χρόνον ἐνθάδ' ἔρυκε. </p>
<p>καὶ γάρ κ' εἰς ἐνιαυτὸν ἐγὼ παρὰ σοί γ' ἀνεχοίμην </p>
<p>ἥμενος, οὐδέ κέ μ' οἴκου ἕλοι πόθος οὐδὲ τοκήων:  </p>
<p>αἰνῶς γὰρ μύθοισιν ἔπεσσί τε σοῖσιν ἀκούων </p>
<p>τέρπομαι. ἀλλ' ἤδη μοι ἀνιάζουσιν ἑταῖροι </p>
<p>ἐν Πύλῳ ἠγαθέῃ:  σὺ δέ με χρόνον ἐνθάδ' ἐρύκεις. </p>
<p>δῶρον δ' ὅττι κέ μοι δοίης, κειμήλιον ἔστω:  </p>
<p>ἵππους δ' εἰς Ἰθάκην οὐκ ἄξομαι, ἀλλὰ σοὶ αὐτῷ </p>
<p>ἐνθάδε λείψω ἄγαλμα:  σὺ γὰρ πεδίοιο ἀνάσσεις </p>
<p>εὐρέος, ᾧ ἔνι μὲν λωτὸς πολύς, ἐν δὲ κύπειρον </p>
<p>πυροί τε ζειαί τε ἰδ' εὐρυφυὲς κρῖ λευκόν. </p>
<p>ἐν δ' Ἰθάκῃ οὔτ' ἂρ δρόμοι εὐρέες οὔτε τι λειμών:  </p>
<p>αἰγίβοτος, καὶ μᾶλλον ἐπήρατος ἱπποβότοιο. </p>
<p>οὐ γάρ τις νήσων ἱππήλατος οὐδ' ἐυλείμων, </p>
<p>αἵ θ' ἁλὶ κεκλίαται:  Ἰθάκη δέ τε καὶ περὶ πασέων. </p>
<p>ὣς φάτο, μείδησεν δὲ βοὴν ἀγαθὸς Μενέλαος, </p>
<p>χειρί τέ μιν κατέρεξεν ἔπος τ' ἔφατ' ἔκ τ' ὀνόμαζεν:  </p>
<p>αἵματός εἰς ἀγαθοῖο, φίλον τέκος, οἷ' ἀγορεύεις: </p>
<p>τοιγὰρ ἐγώ τοι ταῦτα μεταστήσω:  δύναμαι γάρ. </p>
<p>δώρων δ' ὅσσ' ἐν ἐμῷ οἴκῳ κειμήλια κεῖται, </p>
<p>δώσω ὃ κάλλιστον καὶ τιμηέστατόν ἐστιν:  </p>
<p>δώσω τοι κρητῆρα τετυγμένον:  ἀργύρεος δὲ </p>
<p>ἔστιν ἅπας, χρυσῷ δ' χείλεα κεκράανται, </p>
<p>ἔργον δ' Ἡφαίστοιο. πόρεν δέ ἑ Φαίδιμος ἥρως, </p>
<p>Σιδονίων βασιλεύς, ὅθ' ἑὸς δόμος ἀμφεκάλυψε </p>
<p>κεῖσέ με νοστήσαντα:  τεῒν δ' ἐθέλω τόδ' ὀπάσσαι. </p>
<p>ὣς οἱ μὲν τοιαῦτα πρὸς ἀλλήλους ἀγόρευον, </p>
<p>δαιτυμόνες δ' ἐς δώματ' ἴσαν θείου βασιλῆος. </p>
<p>οἱ δ' ἦγον μὲν μῆλα, φέρον δ' ἐυήνορα οἶνον:  </p>
<p>σῖτον δέ σφ' ἄλοχοι καλλικρήδεμνοι ἔπεμπον. </p>
<p>ὣς οἱ μὲν περὶ δεῖπνον ἐνὶ μεγάροισι πένοντο. </p>
<p>μνηστῆρες δὲ πάροιθεν Ὀδυσσῆος μεγάροιο </p>
<p>δίσκοισιν τέρποντο καὶ αἰγανέῃσιν ἱέντες </p>
<p>ἐν τυκτῷ δαπέδῳ, ὅθι περ πάρος, ὕβριν ἔχοντες. </p>
<p>Ἀντίνοος δὲ καθῆστο καὶ Εὐρύμαχος θεοειδής, </p>
<p>ἀρχοὶ μνηστήρων, ἀρετῇ δ' ἔσαν ἔξοχ' ἄριστοι. </p>
<p>τοῖς δ' υἱὸς Φρονίοιο Νοήμων ἐγγύθεν ἐλθὼν </p>
<p>Ἀντίνοον μύθοισιν ἀνειρόμενος προσέειπεν:  </p>
<p>Ἀντίνο', ἦ ῥά τι ἴδμεν ἐνὶ φρεσίν, ἦε καὶ οὐκί, </p>
<p>ὁππότε Τηλέμαχος νεῖτ' ἐκ Πύλου ἠμαθόεντος; </p>
<p>νῆά μοι οἴχετ' ἄγων:  ἐμὲ δὲ χρεὼ γίγνεται αὐτῆς </p>
<p>Ἤλιδ' ἐς εὐρύχορον διαβήμεναι, ἔνθα μοι ἵπποι </p>
<p>δώδεκα θήλειαι, ὑπὸ δ' ἡμίονοι ταλαεργοὶ </p>
<p>ἀδμῆτες: τῶν κέν τιν' ἐλασσάμενος δαμασαίμην. </p>
<p>ὣς ἔφαθ', οἱ δ' ἀνὰ θυμὸν ἐθάμβεον:  οὐ γὰρ ἔφαντο </p>
<p>ἐς Πύλον οἴχεσθαι Νηλήιον, ἀλλά που αὐτοῦ </p>
<p>ἀγρῶν ἢ μήλοισι παρέμμεναι ἠὲ συβώτη. </p>
<p>τὸν δ' αὖτ' Ἀντίνοος προσέφη Εὐπείθεος υἱός: </p>
<p>νημερτές μοι ἔνισπε, πότ' ᾤχετο καὶ τίνες αὐτῷ </p>
<p>κοῦροι ἕποντ'; Ἰθάκης ἐξαίρετοι, ἦ ἑοὶ αὐτοῦ </p>
<p>θῆτές τε δμῶές τε; δύναιτό κε καὶ τὸ τελέσσαι. </p>
<p>καί μοι τοῦτ' ἀγόρευσον ἐτήτυμον, ὄφρ' ἐὺ εἰδῶ, </p>
<p>ἤ σε βίῃ ἀέκοντος ἀπηύρα νῆα μέλαιναν, </p>
<p>ἦε ἑκών οἱ δῶκας, ἐπεὶ προσπτύξατο μύθῳ. </p>
<p>τὸν δ' υἱὸς Φρονίοιο Νοήμων ἀντίον ηὔδα:  </p>
<p>αὐτὸς ἑκών οἱ δῶκα:  τί κεν ῥέξειε καὶ ἄλλος, </p>
<p>ὁππότ' ἀνὴρ τοιοῦτος ἔχων μελεδήματα θυμῷ </p>
<p>αἰτίζῃ; χαλεπόν κεν ἀνήνασθαι δόσιν εἴη. </p>
<p>κοῦροι δ', οἳ κατὰ δῆμον ἀριστεύουσι μεθ' ἡμέας, </p>
<p>οἵ οἱ ἕποντ':  ἐν δ' ἀρχὸν ἐγὼ βαίνοντ' ἐνόησα </p>
<p>Μέντορα, ἠὲ θεόν, τῷ δ' αὐτῷ πάντα ἐῴκει. </p>
<p>ἀλλὰ τὸ θαυμάζω:  ἴδον ἐνθάδε Μέντορα δῖον </p>
<p>χθιζὸν ὑπηοῖον, τότε δ' ἔμβη νηὶ Πύλονδε. </p>
<p>ὣς ἄρα φωνήσας ἀπέβη πρὸς δώματα πατρός, </p>
<p>τοῖσιν δ' ἀμφοτέροισιν ἀγάσσατο θυμὸς ἀγήνωρ. </p>
<p>μνηστῆρας δ' ἄμυδις κάθισαν καὶ παῦσαν ἀέθλων. </p>
<p>τοῖσιν δ' Ἀντίνοος μετέφη Εὐπείθεος υἱός, </p>
<p>ἀχνύμενος: μένεος δὲ μέγα φρένες ἀμφιμέλαιναι </p>
<p>πίμπλαντ', ὄσσε δέ οἱ πυρὶ λαμπετόωντι ἐίκτην:  </p>
<p>ὢ πόποι, ἦ μέγα ἔργον ὑπερφιάλως ἐτελέσθη </p>
<p>Τηλεμάχῳ ὁδὸς ἥδε:  φάμεν δέ οἱ οὐ τελέεσθαι. </p>
<p>ἐκ τοσσῶνδ' ἀέκητι νέος πάϊς οἴχεται αὔτως </p>
<p>νῆα ἐρυσσάμενος, κρίνας τ' ἀνὰ δῆμον ἀρίστους. </p>
<p>ἄρξει καὶ προτέρω κακὸν ἔμμεναι:  ἀλλά οἱ αὐτῷ </p>
<p>Ζεὺς ὀλέσειε βίην, πρὶν ἥβης μέτρον ἱκέσθαι. </p>
<p>ἀλλ' ἄγε μοι δότε νῆα θοὴν καὶ εἴκοσ' ἑταίρους, </p>
<p>ὄφρα μιν αὐτὸν ἰόντα λοχήσομαι ἠδὲ φυλάξω </p>
<p>ἐν πορθμῷ Ἰθάκης τε Σάμοιό τε παιπαλοέσσης, </p>
<p>ὡς ἂν ἐπισμυγερῶς ναυτίλλεται εἵνεκα πατρός. </p>
<p>ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον. </p>
<p>αὐτίκ' ἔπειτ' ἀνστάντες ἔβαν δόμον εἰς Ὀδυσῆος. </p>
<p>οὐδ' ἄρα Πηνελόπεια πολὺν χρόνον ἦεν ἄπυστος </p>
<p>μύθων, οὓς μνηστῆρες ἐνὶ φρεσὶ βυσσοδόμευον:  </p>
<p>κῆρυξ γάρ οἱ ἔειπε Μέδων, ὃς ἐπεύθετο βουλὰς </p>
<p>αὐλῆς ἐκτὸς ἐών:  οἱ δ' ἔνδοθι μῆτιν ὕφαινον. </p>
<p>βῆ δ' ἴμεν ἀγγελέων διὰ δώματα Πηνελοπείῃ:  </p>
<p>τὸν δὲ κατ' οὐδοῦ βάντα προσηύδα Πηνελόπεια:  </p>
<p>κῆρυξ, τίπτε δέ σε πρόεσαν μνηστῆρες ἀγαυοί; </p>
<p>ἦ εἰπέμεναι δμῳῇσιν Ὀδυσσῆος θείοιο </p>
<p>ἔργων παύσασθαι, σφίσι δ' αὐτοῖς δαῖτα πένεσθαι; </p>
<p>μὴ μνηστεύσαντες μηδ' ἄλλοθ' ὁμιλήσαντες </p>
<p>ὕστατα καὶ πύματα νῦν ἐνθάδε δειπνήσειαν:  </p>
<p>οἳ θάμ' ἀγειρόμενοι βίοτον κατακείρετε πολλόν, </p>
<p>κτῆσιν Τηλεμάχοιο δαΐφρονος: οὐδέ τι πατρῶν </p>
<p>ὑμετέρων τὸ πρόσθεν ἀκούετε, παῖδες ἐόντες, </p>
<p>οἷος Ὀδυσσεὺς ἔσκε μεθ' ὑμετέροισι τοκεῦσιν, </p>
<p>οὔτε τινὰ ῥέξας ἐξαίσιον οὔτε τι εἰπὼν </p>
<p>ἐν δήμῳ, ἥ τ' ἐστὶ δίκη θείων βασιλήων:  </p>
<p>ἄλλον κ' ἐχθαίρῃσι βροτῶν, ἄλλον κε φιλοίη. </p>
<p>κεῖνος δ' οὔ ποτε πάμπαν ἀτάσθαλον ἄνδρα ἐώργει. </p>
<p>ἀλλ' ὁ μὲν ὑμέτερος θυμὸς καὶ ἀεικέα ἔργα </p>
<p>φαίνεται, οὐδέ τίς ἐστι χάρις μετόπισθ' ἐυεργέων. </p>
<p>τὴν δ' αὖτε προσέειπε Μέδων πεπνυμένα εἰδώς: </p>
<p>αἲ γὰρ δή, βασίλεια, τόδε πλεῖστον κακὸν εἴη. </p>
<p>ἀλλὰ πολὺ μεῖζόν τε καὶ ἀργαλεώτερον ἄλλο </p>
<p>μνηστῆρες φράζονται, ὃ μὴ τελέσειε Κρονίων:  </p>
<p>Τηλέμαχον μεμάασι κατακτάμεν ὀξέι χαλκῷ </p>
<p>οἴκαδε νισόμενον:  ὁ δ' ἔβη μετὰ πατρὸς ἀκουὴν </p>
<p>ἐς Πύλον ἠγαθέην ἠδ' ἐς Λακεδαίμονα δῖαν. </p>
<p>ὣς φάτο, τῆς δ' αὐτοῦ λύτο γούνατα καὶ φίλον ἦτορ, </p>
<p>δὴν δέ μιν ἀμφασίη ἐπέων λάβε:  τὼ δέ οἱ ὄσσε </p>
<p>δακρυόφι πλῆσθεν, θαλερὴ δέ οἱ ἔσχετο φωνή. </p>
<p>ὀψὲ δὲ δή μιν ἔπεσσιν ἀμειβομένη προσέειπε:  </p>
<p>κῆρυξ, τίπτε δέ μοι πάϊς οἴχεται; οὐδέ τί μιν χρεὼ </p>
<p>νηῶν ὠκυπόρων ἐπιβαινέμεν, αἵ θ' ἁλὸς ἵπποι </p>
<p>ἀνδράσι γίγνονται, περόωσι δὲ πουλὺν ἐφ' ὑγρήν. </p>
<p>ἦ ἵνα μηδ' ὄνομ' αὐτοῦ ἐν ἀνθρώποισι λίπηται; </p>
<p>τὴν δ' ἠμείβετ' ἔπειτα Μέδων πεπνυμένα εἰδώς: </p>
<p>οὐκ οἶδ' ἤ τίς μιν θεὸς ὤρορεν, ἦε καὶ αὐτοῦ </p>
<p>θυμὸς ἐφωρμήθη ἴμεν ἐς Πύλον, ὄφρα πύθηται </p>
<p>πατρὸς ἑοῦ ἢ νόστον ἢ ὅν τινα πότμον ἐπέσπεν. </p>
<p>ὣς ἄρα φωνήσας ἀπέβη κατὰ δῶμ' Ὀδυσῆος. </p>
<p>τὴν δ' ἄχος ἀμφεχύθη θυμοφθόρον, οὐδ' ἄρ' ἔτ' ἔτλη </p>
<p>δίφρῳ ἐφέζεσθαι πολλῶν κατὰ οἶκον ἐόντων, </p>
<p>ἀλλ' ἄρ' ἐπ' οὐδοῦ ἷζε πολυκμήτου θαλάμοιο </p>
<p>οἴκτρ' ὀλοφυρομένη:  περὶ δὲ δμῳαὶ μινύριζον </p>
<p>πᾶσαι, ὅσαι κατὰ δώματ' ἔσαν νέαι ἠδὲ παλαιαί. </p>
<p>τῇς δ' ἁδινὸν γοόωσα μετηύδα Πηνελόπεια:  </p>
<p>κλῦτε, φίλαι:  πέρι γάρ μοι Ὀλύμπιος ἄλγε' ἔδωκεν </p>
<p>ἐκ πασέων, ὅσσαι μοι ὁμοῦ τράφεν ἠδ' ἐγένοντο:  </p>
<p>ἣ πρὶν μὲν πόσιν ἐσθλὸν ἀπώλεσα θυμολέοντα, </p>
<p>παντοίῃς ἀρετῇσι κεκασμένον ἐν Δαναοῖσιν, </p>
<p>ἐσθλόν, τοῦ κλέος εὐρὺ καθ' Ἑλλάδα καὶ μέσον Ἄργος. </p>
<p>νῦν αὖ παῖδ' ἀγαπητὸν ἀνηρείψαντο θύελλαι </p>
<p>ἀκλέα ἐκ μεγάρων, οὐδ' ὁρμηθέντος ἄκουσα. </p>
<p>σχέτλιαι, οὐδ' ὑμεῖς περ ἐνὶ φρεσὶ θέσθε ἑκάστη </p>
<p>ἐκ λεχέων μ' ἀνεγεῖραι, ἐπιστάμεναι σάφα θυμῷ, </p>
<p>ὁππότ' ἐκεῖνος ἔβη κοίλην ἐπὶ νῆα μέλαιναν. </p>
<p>εἰ γὰρ ἐγὼ πυθόμην ταύτην ὁδὸν ὁρμαίνοντα, </p>
<p>τῷ κε μάλ' ἤ κεν ἔμεινε καὶ ἐσσύμενός περ ὁδοῖο, </p>
<p>ἤ κέ με τεθνηκυῖαν ἐνὶ μεγάροισιν ἔλειπεν. </p>
<p>ἀλλά τις ὀτρηρῶς Δολίον καλέσειε γέροντα, </p>
<p>δμῶ' ἐμόν, ὅν μοι δῶκε πατὴρ ἔτι δεῦρο κιούσῃ, </p>
<p>καί μοι κῆπον ἔχει πολυδένδρεον, ὄφρα τάχιστα </p>
<p>Λαέρτῃ τάδε πάντα παρεζόμενος καταλέξῃ, </p>
<p>εἰ δή πού τινα κεῖνος ἐνὶ φρεσὶ μῆτιν ὑφήνας </p>
<p>ἐξελθὼν λαοῖσιν ὀδύρεται, οἳ μεμάασιν </p>
<p>ὃν καὶ Ὀδυσσῆος φθῖσαι γόνον ἀντιθέοιο. </p>
<p>τὴν δ' αὖτε προσέειπε φίλη τροφὸς Εὐρύκλεια:  </p>
<p>νύμφα φίλη, σὺ μὲν ἄρ με κατάκτανε νηλέι χαλκῷ </p>
<p>ἢ ἔα ἐν μεγάρῳ:  μῦθον δέ τοι οὐκ ἐπικεύσω. </p>
<p>ᾔδε' ἐγὼ τάδε πάντα, πόρον δέ οἱ ὅσσ' ἐκέλευε, </p>
<p>σῖτον καὶ μέθυ ἡδύ:  ἐμεῦ δ' ἕλετο μέγαν ὅρκον </p>
<p>μὴ πρὶν σοὶ ἐρέειν, πρὶν δωδεκάτην γε γενέσθαι </p>
<p>ἢ σ' αὐτὴν ποθέσαι καὶ ἀφορμηθέντος ἀκοῦσαι, </p>
<p>ὡς ἂν μὴ κλαίουσα κατὰ χρόα καλὸν ἰάπτῃς. </p>
<p>ἀλλ' ὑδρηναμένη, καθαρὰ χροῒ εἵμαθ' ἑλοῦσα, </p>
<p>εἰς ὑπερῷ' ἀναβᾶσα σὺν ἀμφιπόλοισι γυναιξὶν </p>
<p>εὔχε' Ἀθηναίῃ κούρῃ Διὸς αἰγιόχοιο:  </p>
<p>ἡ γάρ κέν μιν ἔπειτα καὶ ἐκ θανάτοιο σαώσαι. </p>
<p>μηδὲ γέροντα κάκου κεκακωμένον:  οὐ γὰρ ὀίω </p>
<p>πάγχυ θεοῖς μακάρεσσι γονὴν Ἀρκεισιάδαο </p>
<p>ἔχθεσθ', ἀλλ' ἔτι πού τις ἐπέσσεται ὅς κεν ἔχῃσι </p>
<p>δώματά θ' ὑψερεφέα καὶ ἀπόπροθι πίονας ἀγρούς. </p>
<p>ὣς φάτο, τῆς δ' εὔνησε γόον, σχέθε δ' ὄσσε γόοιο. </p>
<p>ἡ δ' ὑδρηναμένη, καθαρὰ χροῒ εἵμαθ' ἑλοῦσα </p>
<p>εἰς ὑπερῷ' ἀνέβαινε σὺν ἀμφιπόλοισι γυναιξίν, </p>
<p>ἐν δ' ἔθετ' οὐλοχύτας κανέῳ, ἠρᾶτο δ' Ἀθήνῃ:  </p>
<p>κλῦθί μευ, αἰγιόχοιο Διὸς τέκος, Ἀτρυτώνη, </p>
<p>εἴ ποτέ τοι πολύμητις ἐνὶ μεγάροισιν Ὀδυσσεὺς </p>
<p>ἢ βοὸς ἢ ὄϊος κατὰ πίονα μηρί' ἔκηε, </p>
<p>τῶν νῦν μοι μνῆσαι, καί μοι φίλον υἷα σάωσον, </p>
<p>μνηστῆρας δ' ἀπάλαλκε κακῶς ὑπερηνορέοντας. </p>
<p>ὣς εἰποῦσ' ὀλόλυξε, θεὰ δέ οἱ ἔκλυεν ἀρῆς. </p>
<p>μνηστῆρες δ' ὁμάδησαν ἀνὰ μέγαρα σκιόεντα:  </p>
<p>ὧδε δέ τις εἴπεσκε νέων ὑπερηνορεόντων:  </p>
<p>ἦ μάλα δὴ γάμον ἄμμι πολυμνήστη βασίλεια </p>
<p>ἀρτύει, οὐδέ τι οἶδεν ὅ οἱ φόνος υἷι τέτυκται. </p>
<p>ὣς ἄρα τις εἴπεσκε, τὰ δ' οὐκ ἴσαν ὡς ἐτέτυκτο. </p>
<p>τοῖσιν δ' Ἀντίνοος ἀγορήσατο καὶ μετέειπε:  </p>
<p>δαιμόνιοι, μύθους μὲν ὑπερφιάλους ἀλέασθε </p>
<p>πάντας ὁμῶς, μή πού τις ἀπαγγείλῃσι καὶ εἴσω. </p>
<p>ἀλλ' ἄγε σιγῇ τοῖον ἀναστάντες τελέωμεν </p>
<p>μῦθον, ὃ δὴ καὶ πᾶσιν ἐνὶ φρεσὶν ἤραρεν ἡμῖν. </p>
<p>ὣς εἰπὼν ἐκρίνατ' ἐείκοσι φῶτας ἀρίστους, </p>
<p>βὰν δ' ἰέναι ἐπὶ νῆα θοὴν καὶ θῖνα θαλάσσης. </p>
<p>νῆα μὲν οὖν πάμπρωτον ἁλὸς βένθοσδε ἔρυσσαν, </p>
<p>ἐν δ' ἱστόν τ' ἐτίθεντο καὶ ἱστία νηὶ μελαίνῃ, </p>
<p>ἠρτύναντο δ' ἐρετμὰ τροποῖς ἐν δερματίνοισιν, </p>
<p>πάντα κατὰ μοῖραν, ἀνά θ' ἱστία λευκὰ πέτασσαν:  </p>
<p>τεύχεα δέ σφ' ἤνεικαν ὑπέρθυμοι θεράποντες. </p>
<p>ὑψοῦ δ' ἐν νοτίῳ τήν γ' ὥρμισαν, ἐκ δ' ἔβαν αὐτοί:  </p>
<p>ἔνθα δὲ δόρπον ἕλοντο, μένον δ' ἐπὶ ἕσπερον ἐλθεῖν. </p>
<p>ἡ δ' ὑπερωίῳ αὖθι περίφρων Πηνελόπεια </p>
<p>κεῖτ' ἄρ' ἄσιτος, ἄπαστος ἐδητύος ἠδὲ ποτῆτος, </p>
<p>ὁρμαίνουσ' ἤ οἱ θάνατον φύγοι υἱὸς ἀμύμων, </p>
<p>ἦ ὅ γ' ὑπὸ μνηστῆρσιν ὑπερφιάλοισι δαμείη. </p>
<p>ὅσσα δὲ μερμήριξε λέων ἀνδρῶν ἐν ὁμίλῳ </p>
<p>δείσας, ὁππότε μιν δόλιον περὶ κύκλον ἄγωσι, </p>
<p>τόσσα μιν ὁρμαίνουσαν ἐπήλυθε νήδυμος ὕπνος: </p>
<p>εὗδε δ' ἀνακλινθεῖσα, λύθεν δέ οἱ ἅψεα πάντα. </p>
<p>ἔνθ' αὖτ' ἄλλ' ἐνόησε θεά, γλαυκῶπις Ἀθήνη:  </p>
<p>εἴδωλον ποίησε, δέμας δ' ἤικτο γυναικί, </p>
<p>Ἰφθίμῃ, κούρῃ μεγαλήτορος Ἰκαρίοιο, </p>
<p>τὴν Εὔμηλος ὄπυιε Φερῇς ἔνι οἰκία ναίων. </p>
<p>πέμπε δέ μιν πρὸς δώματ' Ὀδυσσῆος θείοιο, </p>
<p>ἧος Πηνελόπειαν ὀδυρομένην γοόωσαν </p>
<p>παύσειε κλαυθμοῖο γόοιό τε δακρυόεντος. </p>
<p>ἐς θάλαμον δ' εἰσῆλθε παρὰ κληῖδος ἱμάντα, </p>
<p>στῆ δ' ἄρ ὑπὲρ κεφαλῆς, καί μιν πρὸς μῦθον ἔειπεν:  </p>
<p>εὕδεις, Πηνελόπεια, φίλον τετιημένη ἦτορ; </p>
<p>οὐ μέν σ' οὐδὲ ἐῶσι θεοὶ ῥεῖα ζώοντες </p>
<p>κλαίειν οὐδ' ἀκάχησθαι, ἐπεί ῥ' ἔτι νόστιμός ἐστι </p>
<p>σὸς παῖς: οὐ μὲν γάρ τι θεοῖς ἀλιτήμενός ἐστι. </p>
<p>τὴν δ' ἠμείβετ' ἔπειτα περίφρων Πηνελόπεια, </p>
<p>ἡδὺ μάλα κνώσσουσ' ἐν ὀνειρείῃσι πύλῃσιν:  </p>
<p>τίπτε, κασιγνήτη, δεῦρ' ἤλυθες; οὔ τι πάρος γε </p>
<p>πωλέ', ἐπεὶ μάλα πολλὸν ἀπόπροθι δώματα ναίεις: </p>
<p>καί με κέλεαι παύσασθαι ὀιζύος ἠδ' ὀδυνάων </p>
<p>πολλέων, αἵ μ' ἐρέθουσι κατὰ φρένα καὶ κατὰ θυμόν, </p>
<p>ἣ πρὶν μὲν πόσιν ἐσθλὸν ἀπώλεσα θυμολέοντα, </p>
<p>παντοίῃς ἀρετῇσι κεκασμένον ἐν Δαναοῖσιν, </p>
<p>ἐσθλόν, τοῦ κλέος εὐρὺ καθ' Ἑλλάδα καὶ μέσον Ἄργος: </p>
<p>νῦν αὖ παῖς ἀγαπητὸς ἔβη κοίλης ἐπὶ νηός, </p>
<p>νήπιος, οὔτε πόνων ἐὺ εἰδὼς οὔτ' ἀγοράων. </p>
<p>τοῦ δὴ ἐγὼ καὶ μᾶλλον ὀδύρομαι ἤ περ ἐκείνου:  </p>
<p>τοῦ δ' ἀμφιτρομέω καὶ δείδια, μή τι πάθῃσιν, </p>
<p>ἢ ὅ γε τῶν ἐνὶ δήμῳ, ἵν' οἴχεται, ἢ ἐνὶ πόντῳ:  </p>
<p>δυσμενέες γὰρ πολλοὶ ἐπ' αὐτῷ μηχανόωνται, </p>
<p>ἱέμενοι κτεῖναι πρὶν πατρίδα γαῖαν ἱκέσθαι. </p>
<p>τὴν δ' ἀπαμειβόμενον προσέφη εἴδωλον ἀμαυρόν:  </p>
<p>θάρσει, μηδέ τι πάγχυ μετὰ φρεσὶ δείδιθι λίην:  </p>
<p>τοίη γάρ οἱ πομπὸς ἅμ' ἔρχεται, ἥν τε καὶ ἄλλοι </p>
<p>ἀνέρες ἠρήσαντο παρεστάμεναι, δύναται γάρ, </p>
<p>Παλλὰς Ἀθηναίη:  σὲ δ' ὀδυρομένην ἐλεαίρει:  </p>
<p>ἣ νῦν με προέηκε τεῒν τάδε μυθήσασθαι. </p>
<p>τὴν δ' αὖτε προσέειπε περίφρων Πηνελόπεια:  </p>
<p>εἰ μὲν δὴ θεός ἐσσι θεοῖό τε ἔκλυες αὐδῆς, </p>
<p>εἰ δ' ἄγε μοι καὶ κεῖνον ὀιζυρὸν κατάλεξον, </p>
<p>ἤ που ἔτι ζώει καὶ ὁρᾷ φάος ἠελίοιο, </p>
<p>ἦ ἤδη τέθνηκε καὶ εἰν Ἀίδαο δόμοισι. </p>
<p>τὴν δ' ἀπαμειβόμενον προσέφη εἴδωλον ἀμαυρόν:  </p>
<p>οὐ μέν τοι κεῖνόν γε διηνεκέως ἀγορεύσω, </p>
<p>ζώει ὅ γ' ἦ τέθνηκε:  κακὸν δ' ἀνεμώλια βάζειν. </p>
<p>ὣς εἰπὸν σταθμοῖο παρὰ κληῖδα λιάσθη </p>
<p>ἐς πνοιὰς ἀνέμων. ἡ δ' ἐξ ὕπνου ἀνόρουσε </p>
<p>κούρη Ἰκαρίοιο:  φίλον δέ οἱ ἦτορ ἰάνθη, </p>
<p>ὥς οἱ ἐναργὲς ὄνειρον ἐπέσσυτο νυκτὸς ἀμολγῷ. </p>
<p>μνηστῆρες δ' ἀναβάντες ἐπέπλεον ὑγρὰ κέλευθα </p>
<p>Τηλεμάχῳ φόνον αἰπὺν ἐνὶ φρεσὶν ὁρμαίνοντες. </p>
<p>ἔστι δέ τις νῆσος μέσσῃ ἁλὶ πετρήεσσα, </p>
<p>μεσσηγὺς Ἰθάκης τε Σάμοιό τε παιπαλοέσσης, </p>
<p>Ἀστερίς, οὐ μεγάλη:  λιμένες δ' ἔνι ναύλοχοι αὐτῇ </p>
<p>ἀμφίδυμοι:  τῇ τόν γε μένον λοχόωντες Ἀχαιοί. </p></div1>
<div1 lines="493" n="5">
<p>Ἠὼς δ' ἐκ λεχέων παρ' ἀγαυοῦ Τιθωνοῖο </p>
<p>ὤρνυθ', ἵν' ἀθανάτοισι φόως φέροι ἠδὲ βροτοῖσιν:  </p>
<p>οἱ δὲ θεοὶ θῶκόνδε καθίζανον, ἐν δ' ἄρα τοῖσι </p>
<p>Ζεὺς ὑψιβρεμέτης, οὗ τε κράτος ἐστὶ μέγιστον. </p>
<p>τοῖσι δ' Ἀθηναίη λέγε κήδεα πόλλ' Ὀδυσῆος </p>
<p>μνησαμένη:  μέλε γάρ οἱ ἐὼν ἐν δώμασι νύμφης: </p>
<p>Ζεῦ πάτερ ἠδ' ἄλλοι μάκαρες θεοὶ αἰὲν ἐόντες, </p>
<p>μή τις ἔτι πρόφρων ἀγανὸς καὶ ἤπιος ἔστω </p>
<p>σκηπτοῦχος βασιλεύς, μηδὲ φρεσὶν αἴσιμα εἰδώς, </p>
<p>ἀλλ' αἰεὶ χαλεπός τ' εἴη καὶ αἴσυλα ῥέζοι:  </p>
<p>ὡς οὔ τις μέμνηται Ὀδυσσῆος θείοιο </p>
<p>λαῶν οἷσιν ἄνασσε, πατὴρ δ' ὣς ἤπιος ἦεν. </p>
<p>ἀλλ' ὁ μὲν ἐν νήσῳ κεῖται κρατέρ' ἄλγεα πάσχων </p>
<p>νύμφης ἐν μεγάροισι Καλυψοῦς, ἥ μιν ἀνάγκῃ </p>
<p>ἴσχει:  ὁ δ' οὐ δύναται ἣν πατρίδα γαῖαν ἱκέσθαι:  </p>
<p>οὐ γάρ οἱ πάρα νῆες ἐπήρετμοι καὶ ἑταῖροι, </p>
<p>οἵ κέν μιν πέμποιεν ἐπ' εὐρέα νῶτα θαλάσσης. </p>
<p>νῦν αὖ παῖδ' ἀγαπητὸν ἀποκτεῖναι μεμάασιν </p>
<p>οἴκαδε νισόμενον:  ὁ δ' ἔβη μετὰ πατρὸς ἀκουὴν </p>
<p>ἐς Πύλον ἠγαθέην ἠδ' ἐς Λακεδαίμονα δῖαν. </p>
<p>τὴν δ' ἀπαμειβόμενος προσέφη νεφεληγερέτα Ζεύς: </p>
<p>τέκνον ἐμόν, ποῖόν σε ἔπος φύγεν ἕρκος ὀδόντων. </p>
<p>οὐ γὰρ δὴ τοῦτον μὲν ἐβούλευσας νόον αὐτή, </p>
<p>ὡς ἦ τοι κείνους Ὀδυσεὺς ἀποτίσεται ἐλθών; </p>
<p>Τηλέμαχον δὲ σὺ πέμψον ἐπισταμένως, δύνασαι γάρ, </p>
<p>ὥς κε μάλ' ἀσκηθὴς ἣν πατρίδα γαῖαν ἵκηται, </p>
<p>μνηστῆρες δ' ἐν νηὶ:  παλιμπετὲς ἀπονέωνται. </p>
<p>ἦ ῥα καὶ Ἑρμείαν, υἱὸν φίλον, ἀντίον ηὔδα:  </p>
<p>Ἑρμεία, σὺ γὰρ αὖτε τά τ' ἄλλα περ ἄγγελός ἐσσι, </p>
<p>νύμφῃ ἐυπλοκάμῳ εἰπεῖν νημερτέα βουλήν, </p>
<p>νόστον Ὀδυσσῆος ταλασίφρονος, ὥς κε νέηται </p>
<p>οὔτε θεῶν πομπῇ οὔτε θνητῶν ἀνθρώπων:  </p>
<p>ἀλλ' ὅ γ' ἐπὶ σχεδίης πολυδέσμου πήματα πάσχων </p>
<p>ἤματί κ' εἰκοστῷ Σχερίην ἐρίβωλον ἵκοιτο, </p>
<p>Φαιήκων ἐς γαῖαν, οἳ ἀγχίθεοι γεγάασιν, </p>
<p>οἵ κέν μιν περὶ κῆρι θεὸν ὣς τιμήσουσιν, </p>
<p>πέμψουσιν δ' ἐν νηὶ φίλην ἐς πατρίδα γαῖαν, </p>
<p>χαλκόν τε χρυσόν τε ἅλις ἐσθῆτά τε δόντες, </p>
<p>πόλλ', ὅσ' ἂν οὐδέ ποτε Τροίης ἐξήρατ' Ὀδυσσεύς, </p>
<p>εἴ περ ἀπήμων ἦλθε, λαχὼν ἀπὸ ληίδος αἶσαν. </p>
<p>ὣς γάρ οἱ μοῖρ' ἐστὶ φίλους τ' ἰδέειν καὶ ἱκέσθαι </p>
<p>οἶκον ἐς ὑψόροφον καὶ ἑὴν ἐς πατρίδα γαῖαν. </p>
<p>ὣς ἔφατ', οὐδ' ἀπίθησε διάκτορος ἀργεϊφόντης. </p>
<p>αὐτίκ' ἔπειθ' ὑπὸ ποσσὶν ἐδήσατο καλὰ πέδιλα, </p>
<p>ἀμβρόσια χρύσεια, τά μιν φέρον ἠμὲν ἐφ' ὑγρὴν </p>
<p>ἠδ' ἐπ' ἀπείρονα γαῖαν ἅμα πνοιῇς ἀνέμοιο. </p>
<p>εἵλετο δὲ ῥάβδον, τῇ τ' ἀνδρῶν ὄμματα θέλγει, </p>
<p>ὧν ἐθέλει, τοὺς δ' αὖτε καὶ ὑπνώοντας ἐγείρει. </p>
<p>τὴν μετὰ χερσὶν ἔχων πέτετο κρατὺς ἀργεϊφόντης. </p>
<p>Πιερίην δ' ἐπιβὰς ἐξ αἰθέρος ἔμπεσε πόντῳ:  </p>
<p>σεύατ' ἔπειτ' ἐπὶ κῦμα λάρῳ ὄρνιθι ἐοικώς, </p>
<p>ὅς τε κατὰ δεινοὺς κόλπους ἁλὸς ἀτρυγέτοιο </p>
<p>ἰχθῦς ἀγρώσσων πυκινὰ πτερὰ δεύεται ἅλμῃ:  </p>
<p>τῷ ἴκελος πολέεσσιν ὀχήσατο κύμασιν Ἑρμῆς. </p>
<p>ἀλλ' ὅτε δὴ τὴν νῆσον ἀφίκετο τηλόθ' ἐοῦσαν, </p>
<p>ἔνθ' ἐκ πόντου βὰς ἰοειδέος ἤπειρόνδε </p>
<p>ἤιεν, ὄφρα μέγα σπέος ἵκετο, τῷ ἔνι νύμφη </p>
<p>ναῖεν ἐυπλόκαμος: τὴν δ' ἔνδοθι τέτμεν ἐοῦσαν. </p>
<p>πῦρ μὲν ἐπ' ἐσχαρόφιν μέγα καίετο, τηλόσε δ' ὀδμὴ </p>
<p>κέδρου τ' εὐκεάτοιο θύου τ' ἀνὰ νῆσον ὀδώδει </p>
<p>δαιομένων:  ἡ δ' ἔνδον ἀοιδιάουσ' ὀπὶ καλῇ </p>
<p>ἱστὸν ἐποιχομένη χρυσείῃ κερκίδ' ὕφαινεν. </p>
<p>ὕλη δὲ σπέος ἀμφὶ πεφύκει τηλεθόωσα, </p>
<p>κλήθρη τ' αἴγειρός τε καὶ εὐώδης κυπάρισσος. </p>
<p>ἔνθα δέ τ' ὄρνιθες τανυσίπτεροι εὐνάζοντο, </p>
<p>σκῶπές τ' ἴρηκές τε τανύγλωσσοί τε κορῶναι </p>
<p>εἰνάλιαι, τῇσίν τε θαλάσσια ἔργα μέμηλεν. </p>
<p>ἡ δ' αὐτοῦ τετάνυστο περὶ σπείους γλαφυροῖο </p>
<p>ἡμερὶς ἡβώωσα, τεθήλει δὲ σταφυλῇσι. </p>
<p>κρῆναι δ' ἑξείης πίσυρες ῥέον ὕδατι λευκῷ, </p>
<p>πλησίαι ἀλλήλων τετραμμέναι ἄλλυδις ἄλλη. </p>
<p>ἀμφὶ δὲ λειμῶνες μαλακοὶ ἴου ἠδὲ σελίνου </p>
<p>θήλεον. ἔνθα κ' ἔπειτα καὶ ἀθάνατός περ ἐπελθὼν </p>
<p>θηήσαιτο ἰδὼν καὶ τερφθείη φρεσὶν ᾗσιν. </p>
<p>ἔνθα στὰς θηεῖτο διάκτορος ἀργεϊφόντης. </p>
<p>αὐτὰρ ἐπεὶ δὴ πάντα ἑῷ θηήσατο θυμῷ, </p>
<p>αὐτίκ' ἄρ' εἰς εὐρὺ σπέος ἤλυθεν. οὐδέ μιν ἄντην </p>
<p>ἠγνοίησεν ἰδοῦσα Καλυψώ, δῖα θεάων:  </p>
<p>οὐ γάρ τ' ἀγνῶτες θεοὶ ἀλλήλοισι πέλονται </p>
<p>ἀθάνατοι, οὐδ' εἴ τις ἀπόπροθι δώματα ναίει. </p>
<p>οὐδ' ἄρ' Ὀδυσσῆα μεγαλήτορα ἔνδον ἔτετμεν, </p>
<p>ἀλλ' ὅ γ' ἐπ' ἀκτῆς κλαῖε καθήμενος, ἔνθα πάρος περ, </p>
<p>δάκρυσι καὶ στοναχῇσι καὶ ἄλγεσι θυμὸν ἐρέχθων. </p>
<p>πόντον ἐπ' ἀτρύγετον δερκέσκετο δάκρυα λείβων. </p>
<p>Ἑρμείαν δ' ἐρέεινε Καλυψώ, δῖα θεάων, </p>
<p>ἐν θρόνῳ ἱδρύσασα φαεινῷ σιγαλόεντι:  </p>
<p>τίπτε μοι, Ἑρμεία χρυσόρραπι, εἰλήλουθας </p>
<p>αἰδοῖός τε φίλος τε; πάρος γε μὲν οὔ τι θαμίζεις. </p>
<p>αὔδα ὅ τι φρονέεις: τελέσαι δέ με θυμὸς ἄνωγεν, </p>
<p>εἰ δύναμαι τελέσαι γε καὶ εἰ τετελεσμένον ἐστίν. </p>
<p>ἀλλ' ἕπεο προτέρω, ἵνα τοι πὰρ ξείνια θείω. </p>
<p>ὥς ἄρα φωνήσασα θεὰ παρέθηκε τράπεζαν </p>
<p>ἀμβροσίης πλήσασα, κέρασσε δὲ νέκταρ ἐρυθρόν. </p>
<p>αὐτὰρ ὁ πῖνε καὶ ἦσθε διάκτορος ἀργεϊφόντης. </p>
<p>αὐτὰρ ἐπεὶ δείπνησε καὶ ἤραρε θυμὸν ἐδωδῇ, </p>
<p>καὶ τότε δή μιν ἔπεσσιν ἀμειβόμενος προσέειπεν:  </p>
<p>εἰρωτᾷς μ' ἐλθόντα θεὰ θεόν:  αὐτὰρ ἐγώ τοι </p>
<p>νημερτέως τὸν μῦθον ἐνισπήσω:  κέλεαι γάρ. </p>
<p>Ζεὺς ἐμέ γ' ἠνώγει δεῦρ' ἐλθέμεν οὐκ ἐθέλοντα:  </p>
<p>τίς δ' ἂν ἑκὼν τοσσόνδε διαδράμοι ἁλμυρὸν ὕδωρ </p>
<p>ἄσπετον; οὐδέ τις ἄγχι βροτῶν πόλις, οἵ τε θεοῖσιν </p>
<p>ἱερά τε ῥέζουσι καὶ ἐξαίτους ἑκατόμβας. </p>
<p>ἀλλὰ μάλ' οὔ πως ἔστι Διὸς νόον αἰγιόχοιο </p>
<p>οὔτε παρεξελθεῖν ἄλλον θεὸν οὔθ' ἁλιῶσαι. </p>
<p>φησί τοι ἄνδρα παρεῖναι ὀιζυρώτατον ἄλλων, </p>
<p>τῶν ἀνδρῶν, οἳ ἄστυ πέρι Πριάμοιο μάχοντο </p>
<p>εἰνάετες, δεκάτῳ δὲ πόλιν πέρσαντες ἔβησαν </p>
<p>οἴκαδ':  ἀτὰρ ἐν νόστῳ Ἀθηναίην ἀλίτοντο, </p>
<p>ἥ σφιν ἐπῶρσ' ἄνεμόν τε κακὸν καὶ κύματα μακρά. </p>
<p>ἔνθ' ἄλλοι μὲν πάντες ἀπέφθιθεν ἐσθλοὶ ἑταῖροι, </p>
<p>τὸν δ' ἄρα δεῦρ' ἄνεμός τε φέρων καὶ κῦμα πέλασσε. </p>
<p>τὸν νῦν σ' ἠνώγειν ἀποπεμπέμεν ὅττι τάχιστα:  </p>
<p>οὐ γάρ οἱ τῇδ' αἶσα φίλων ἀπονόσφιν ὀλέσθαι, </p>
<p>ἀλλ' ἔτι οἱ μοῖρ' ἐστὶ φίλους τ' ἰδέειν καὶ ἱκέσθαι </p>
<p>οἶκον ἐς ὑψόροφον καὶ ἑὴν ἐς πατρίδα γαῖαν. </p>
<p>ὣς φάτο, ῥίγησεν δὲ Καλυψώ, δῖα θεάων, </p>
<p>καί μιν φωνήσασ' ἔπεα πτερόεντα προσηύδα:  </p>
<p>σχέτλιοί ἐστε, θεοί, ζηλήμονες ἔξοχον ἄλλων, </p>
<p>οἵ τε θεαῖς ἀγάασθε παρ' ἀνδράσιν εὐνάζεσθαι </p>
<p>ἀμφαδίην, ἤν τίς τε φίλον ποιήσετ' ἀκοίτην. </p>
<p>ὣς μὲν ὅτ' Ὠρίων' ἕλετο ῥοδοδάκτυλος Ἠώς, </p>
<p>τόφρα οἱ ἠγάασθε θεοὶ ῥεῖα ζώοντες, </p>
<p>ἧος ἐν Ὀρτυγίῃ χρυσόθρονος Ἄρτεμις ἁγνὴ </p>
<p>οἷς ἀγανοῖς βελέεσσιν ἐποιχομένη κατέπεφνεν. </p>
<p>ὣς δ' ὁπότ' Ἰασίωνι ἐυπλόκαμος Δημήτηρ, </p>
<p>ᾧ θυμῷ εἴξασα, μίγη φιλότητι καὶ εὐνῇ </p>
<p>νειῷ ἔνι τριπόλῳ:  οὐδὲ δὴν ἦεν ἄπυστος </p>
<p>Ζεύς, ὅς μιν κατέπεφνε βαλὼν ἀργῆτι κεραυνῷ. </p>
<p>ὥς δ' αὖ νῦν μοι ἄγασθε, θεοί, βροτὸν ἄνδρα παρεῖναι. </p>
<p>τὸν μὲν ἐγὼν ἐσάωσα περὶ τρόπιος βεβαῶτα </p>
<p>οἶον, ἐπεί οἱ νῆα θοὴν ἀργῆτι κεραυνῷ </p>
<p>Ζεὺς ἔλσας ἐκέασσε μέσῳ ἐνὶ οἴνοπι πόντῳ. </p>
<p>ἔνθ' ἄλλοι μὲν πάντες ἀπέφθιθεν ἐσθλοὶ ἑταῖροι, </p>
<p>τὸν δ' ἄρα δεῦρ' ἄνεμός τε φέρων καὶ κῦμα πέλασσε. </p>
<p>τὸν μὲν ἐγὼ φίλεόν τε καὶ ἔτρεφον, ἠδὲ ἔφασκον </p>
<p>θήσειν ἀθάνατον καὶ ἀγήραον ἤματα πάντα. </p>
<p>ἀλλ' ἐπεὶ οὔ πως ἔστι Διὸς νόον αἰγιόχοιο </p>
<p>οὔτε παρεξελθεῖν ἄλλον θεὸν οὔθ' ἁλιῶσαι, </p>
<p>ἐρρέτω, εἴ μιν κεῖνος ἐποτρύνει καὶ ἀνώγει, </p>
<p>πόντον ἐπ' ἀτρύγετον:  πέμψω δέ μιν οὔ πῃ ἐγώ γε:  </p>
<p>οὐ γάρ μοι πάρα νῆες ἐπήρετμοι καὶ ἑταῖροι, </p>
<p>οἵ κέν μιν πέμποιεν ἐπ' εὐρέα νῶτα θαλάσσης. </p>
<p>αὐτάρ οἱ πρόφρων ὑποθήσομαι, οὐδ' ἐπικεύσω, </p>
<p>ὥς κε μάλ' ἀσκηθὴς ἣν πατρίδα γαῖαν ἵκηται. </p>
<p>τὴν δ' αὖτε προσέειπε διάκτορος ἀργεϊφόντης: </p>
<p>οὕτω νῦν ἀπόπεμπε, Διὸς δ' ἐποπίζεο μῆνιν, </p>
<p>μή πώς τοι μετόπισθε κοτεσσάμενος χαλεπήνῃ. </p>
<p>ὣς ἄρα φωνήσας ἀπέβη κρατὺς ἀργεϊφόντης: </p>
<p>ἡ δ' ἐπ' Ὀδυσσῆα μεγαλήτορα πότνια νύμφη </p>
<p>ἤι', ἐπεὶ δὴ Ζηνὸς ἐπέκλυεν ἀγγελιάων. </p>
<p>τὸν δ' ἄρ' ἐπ' ἀκτῆς εὗρε καθήμενον:  οὐδέ ποτ' ὄσσε </p>
<p>δακρυόφιν τέρσοντο, κατείβετο δὲ γλυκὺς αἰὼν </p>
<p>νόστον ὀδυρομένῳ, ἐπεὶ οὐκέτι ἥνδανε νύμφη. </p>
<p>ἀλλ' ἦ τοι νύκτας μὲν ἰαύεσκεν καὶ ἀνάγκῃ </p>
<p>ἐν σπέσσι γλαφυροῖσι παρ' οὐκ ἐθέλων ἐθελούσῃ:  </p>
<p>ἤματα δ' ἂμ πέτρῃσι καὶ ἠιόνεσσι καθίζων </p>
<p>δάκρυσι καὶ στοναχῇσι καὶ ἄλγεσι θυμὸν ἐρέχθων </p>
<p>πόντον ἐπ' ἀτρύγετον δερκέσκετο δάκρυα λείβων. </p>
<p>ἀγχοῦ δ' ἱσταμένη προσεφώνεε δῖα θεάων:  </p>
<p>κάμμορε, μή μοι ἔτ' ἐνθάδ' ὀδύρεο, μηδέ τοι αἰὼν </p>
<p>φθινέτω:  ἤδη γάρ σε μάλα πρόφρασσ' ἀποπέμψω. </p>
<p>ἀλλ' ἄγε δούρατα μακρὰ ταμὼν ἁρμόζεο χαλκῷ </p>
<p>εὐρεῖαν σχεδίην:  ἀτὰρ ἴκρια πῆξαι ἐπ' αὐτῆς </p>
<p>ὑψοῦ, ὥς σε φέρῃσιν ἐπ' ἠεροειδέα πόντον. </p>
<p>αὐτὰρ ἐγὼ σῖτον καὶ ὕδωρ καὶ οἶνον ἐρυθρὸν </p>
<p>ἐνθήσω μενοεικέ', ἅ κέν τοι λιμὸν ἐρύκοι, </p>
<p>εἵματά τ' ἀμφιέσω:  πέμψω δέ τοι οὖρον ὄπισθεν, </p>
<p>ὥς κε μάλ' ἀσκηθὴς σὴν πατρίδα γαῖαν ἵκηαι, </p>
<p>αἴ κε θεοί γ' ἐθέλωσι, τοὶ οὐρανὸν εὐρὺν ἔχουσιν, </p>
<p>οἵ μευ φέρτεροί εἰσι νοῆσαί τε κρῆναί τε. </p>
<p>ὣς φάτο, ῥίγησεν δὲ πολύτλας δῖος Ὀδυσσεύς, </p>
<p>καί μιν φωνήσας ἔπεα πτερόεντα προσηύδα:  </p>
<p>ἄλλο τι δὴ σύ, θεά, τόδε μήδεαι, οὐδέ τι πομπήν, </p>
<p>ἥ με κέλεαι σχεδίῃ περάαν μέγα λαῖτμα θαλάσσης, </p>
<p>δεινόν τ' ἀργαλέον τε:  τὸ δ' οὐδ' ἐπὶ νῆες ἐῖσαι </p>
<p>ὠκύποροι περόωσιν, ἀγαλλόμεναι Διὸς οὔρῳ. </p>
<p>οὐδ' ἂν ἐγὼν ἀέκητι σέθεν σχεδίης ἐπιβαίην, </p>
<p>εἰ μή μοι τλαίης γε, θεά, μέγαν ὅρκον ὀμόσσαι </p>
<p>μή τί μοι αὐτῷ πῆμα κακὸν βουλευσέμεν ἄλλο. </p>
<p>ὣς φάτο, μείδησεν δὲ Καλυψὼ δῖα θεάων, </p>
<p>χειρί τέ μιν κατέρεξεν ἔπος τ' ἔφατ' ἔκ τ' ὀνόμαζεν:  </p>
<p>ἦ δὴ ἀλιτρός γ' ἐσσὶ καὶ οὐκ ἀποφώλια εἰδώς, </p>
<p>οἷον δὴ τὸν μῦθον ἐπεφράσθης ἀγορεῦσαι. </p>
<p>ἴστω νῦν τόδε γαῖα καὶ οὐρανὸς εὐρὺς ὕπερθε </p>
<p>καὶ τὸ κατειβόμενον Στυγὸς ὕδωρ, ὅς τε μέγιστος </p>
<p>ὅρκος δεινότατός τε πέλει μακάρεσσι θεοῖσι, </p>
<p>μή τί τοι αὐτῷ πῆμα κακὸν βουλευσέμεν ἄλλο. </p>
<p>ἀλλὰ τὰ μὲν νοέω καὶ φράσσομαι, ἅσσ' ἂν ἐμοί περ </p>
<p>αὐτῇ μηδοίμην, ὅτε με χρειὼ τόσον ἵκοι:  </p>
<p>καὶ γὰρ ἐμοὶ νόος ἐστὶν ἐναίσιμος, οὐδέ μοι αὐτῇ </p>
<p>θυμὸς ἐνὶ στήθεσσι σιδήρεος, ἀλλ' ἐλεήμων. </p>
<p>ὣς ἄρα φωνήσασ' ἡγήσατο δῖα θεάων </p>
<p>καρπαλίμως: ὁ δ' ἔπειτα μετ' ἴχνια βαῖνε θεοῖο. </p>
<p>ἷξον δὲ σπεῖος γλαφυρὸν θεὸς ἠδὲ καὶ ἀνήρ, </p>
<p>καί ῥ' ὁ μὲν ἔνθα καθέζετ' ἐπὶ θρόνου ἔνθεν ἀνέστη </p>
<p>Ἑρμείας, νύμφη δ' ἐτίθει πάρα πᾶσαν ἐδωδήν, </p>
<p>ἔσθειν καὶ πίνειν, οἷα βροτοὶ ἄνδρες ἔδουσιν:  </p>
<p>αὐτὴ δ' ἀντίον ἷζεν Ὀδυσσῆος θείοιο, </p>
<p>τῇ δὲ παρ' ἀμβροσίην δμῳαὶ καὶ νέκταρ ἔθηκαν. </p>
<p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον. </p>
<p>αὐτὰρ ἐπεὶ τάρπησαν ἐδητύος ἠδὲ ποτῆτος, </p>
<p>τοῖς ἄρα μύθων ἦρχε Καλυψώ, δῖα θεάων:  </p>
<p>διογενὲς Λαερτιάδη, πολυμήχαν' Ὀδυσσεῦ, </p>
<p>οὕτω δὴ οἶκόνδε φίλην ἐς πατρίδα γαῖαν </p>
<p>αὐτίκα νῦν ἐθέλεις ἰέναι; σὺ δὲ χαῖρε καὶ ἔμπης. </p>
<p>εἴ γε μὲν εἰδείης σῇσι φρεσὶν ὅσσα τοι αἶσα </p>
<p>κήδε' ἀναπλῆσαι, πρὶν πατρίδα γαῖαν ἱκέσθαι, </p>
<p>ἐνθάδε κ' αὖθι μένων σὺν ἐμοὶ τόδε δῶμα φυλάσσοις </p>
<p>ἀθάνατός τ' εἴης, ἱμειρόμενός περ ἰδέσθαι </p>
<p>σὴν ἄλοχον, τῆς τ' αἰὲν ἐέλδεαι ἤματα πάντα. </p>
<p>οὐ μέν θην κείνης γε χερείων εὔχομαι εἶναι, </p>
<p>οὐ δέμας οὐδὲ φυήν, ἐπεὶ οὔ πως οὐδὲ ἔοικεν </p>
<p>θνητὰς ἀθανάτῃσι δέμας καὶ εἶδος ἐρίζειν. </p>
<p>τὴν δ' ἀπαμειβόμενος προσέφη πολύμητις Ὀδυσσεύς: </p>
<p>πότνα θεά, μή μοι τόδε χώεο:  οἶδα καὶ αὐτὸς </p>
<p>πάντα μάλ', οὕνεκα σεῖο περίφρων Πηνελόπεια </p>
<p>εἶδος ἀκιδνοτέρη μέγεθός τ' εἰσάντα ἰδέσθαι:  </p>
<p>ἡ μὲν γὰρ βροτός ἐστι, σὺ δ' ἀθάνατος καὶ ἀγήρως. </p>
<p>ἀλλὰ καὶ ὣς ἐθέλω καὶ ἐέλδομαι ἤματα πάντα </p>
<p>οἴκαδέ τ' ἐλθέμεναι καὶ νόστιμον ἦμαρ ἰδέσθαι. </p>
<p>εἰ δ' αὖ τις ῥαίῃσι θεῶν ἐνὶ οἴνοπι πόντῳ, </p>
<p>τλήσομαι ἐν στήθεσσιν ἔχων ταλαπενθέα θυμόν:  </p>
<p>ἤδη γὰρ μάλα πολλὰ πάθον καὶ πολλὰ μόγησα </p>
<p>κύμασι καὶ πολέμῳ:  μετὰ καὶ τόδε τοῖσι γενέσθω. </p>
<p>ὣς ἔφατ', ἠέλιος δ' ἄρ' ἔδυ καὶ ἐπὶ κνέφας ἦλθεν:  </p>
<p>ἐλθόντες δ' ἄρα τώ γε μυχῷ σπείους γλαφυροῖο </p>
<p>τερπέσθην φιλότητι, παρ' ἀλλήλοισι μένοντες. </p>
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>αὐτίχ' ὁ μὲν χλαῖνάν τε χιτῶνά τε ἕννυτ' Ὀδυσσεύς, </p>
<p>αὐτὴ δ' ἀργύφεον φᾶρος μέγα ἕννυτο νύμφη, </p>
<p>λεπτὸν καὶ χαρίεν, περὶ δὲ ζώνην βάλετ' ἰξυῖ </p>
<p>καλὴν χρυσείην, κεφαλῇ δ' ἐφύπερθε καλύπτρην. </p>
<p>καὶ τότ' Ὀδυσσῆι μεγαλήτορι μήδετο πομπήν:  </p>
<p>δῶκέν οἱ πέλεκυν μέγαν, ἄρμενον ἐν παλάμῃσι, </p>
<p>χάλκεον, ἀμφοτέρωθεν ἀκαχμένον:  αὐτὰρ ἐν αὐτῷ </p>
<p>στειλειὸν περικαλλὲς ἐλάινον, εὖ ἐναρηρός: </p>
<p>δῶκε δ' ἔπειτα σκέπαρνον ἐύξοον:  ἦρχε δ' ὁδοῖο </p>
<p>νήσου ἐπ' ἐσχατιῆς, ὅθι δένδρεα μακρὰ πεφύκει, </p>
<p>κλήθρη τ' αἴγειρός τ', ἐλάτη τ' ἦν οὐρανομήκης, </p>
<p>αὖα πάλαι, περίκηλα, τά οἱ πλώοιεν ἐλαφρῶς. </p>
<p>αὐτὰρ ἐπεὶ δὴ δεῖξ', ὅθι δένδρεα μακρὰ πεφύκει, </p>
<p>ἡ μὲν ἔβη πρὸς δῶμα Καλυψώ, δῖα θεάων, </p>
<p>αὐτὰρ ὁ τάμνετο δοῦρα:  θοῶς δέ οἱ ἤνυτο ἔργον. </p>
<p>εἴκοσι δ' ἔκβαλε πάντα, πελέκκησεν δ' ἄρα χαλκῷ, </p>
<p>ξέσσε δ' ἐπισταμένως καὶ ἐπὶ στάθμην ἴθυνεν. </p>
<p>τόφρα δ' ἔνεικε τέρετρα Καλυψώ, δῖα θεάων:  </p>
<p>τέτρηνεν δ' ἄρα πάντα καὶ ἥρμοσεν ἀλλήλοισιν, </p>
<p>γόμφοισιν δ' ἄρα τήν γε καὶ ἁρμονίῃσιν ἄρασσεν. </p>
<p>ὅσσον τίς τ' ἔδαφος νηὸς τορνώσεται ἀνὴρ </p>
<p>φορτίδος εὐρείης, ἐὺ εἰδὼς τεκτοσυνάων, </p>
<p>τόσσον ἔπ' εὐρεῖαν σχεδίην ποιήσατ' Ὀδυσσεύς. </p>
<p>ἴκρια δὲ στήσας, ἀραρὼν θαμέσι σταμίνεσσι, </p>
<p>ποίει:  ἀτὰρ μακρῇσιν ἐπηγκενίδεσσι τελεύτα. </p>
<p>ἐν δ' ἱστὸν ποίει καὶ ἐπίκριον ἄρμενον αὐτῷ:  </p>
<p>πρὸς δ' ἄρα πηδάλιον ποιήσατο, ὄφρ' ἰθύνοι. </p>
<p>φράξε δέ μιν ῥίπεσσι διαμπερὲς οἰσυΐνῃσι </p>
<p>κύματος εἶλαρ ἔμεν:  πολλὴν δ' ἐπεχεύατο ὕλην. </p>
<p>τόφρα δὲ φάρε' ἔνεικε Καλυψώ, δῖα θεάων, </p>
<p>ἱστία ποιήσασθαι:  ὁ δ' εὖ τεχνήσατο καὶ τά. </p>
<p>ἐν δ' ὑπέρας τε κάλους τε πόδας τ' ἐνέδησεν ἐν αὐτῇ, </p>
<p>μοχλοῖσιν δ' ἄρα τήν γε κατείρυσεν εἰς ἅλα δῖαν. </p>
<p>τέτρατον ἦμαρ ἔην, καὶ τῷ τετέλεστο ἅπαντα:  </p>
<p>τῷ δ' ἄρα πέμπτῳ πέμπ' ἀπὸ νήσου δῖα Καλυψώ, </p>
<p>εἵματά τ' ἀμφιέσασα θυώδεα καὶ λούσασα. </p>
<p>ἐν δέ οἱ ἀσκὸν ἔθηκε θεὰ μέλανος οἴνοιο </p>
<p>τὸν ἕτερον, ἕτερον δ' ὕδατος μέγαν, ἐν δὲ καὶ ᾖα </p>
<p>κωρύκῳ:  ἐν δέ οἱ ὄψα τίθει μενοεικέα πολλά:  </p>
<p>οὖρον δὲ προέηκεν ἀπήμονά τε λιαρόν τε. </p>
<p>γηθόσυνος δ' οὔρῳ πέτασ' ἱστία δῖος Ὀδυσσεύς. </p>
<p>αὐτὰρ ὁ πηδαλίῳ ἰθύνετο τεχνηέντως </p>
<p>ἥμενος, οὐδέ οἱ ὕπνος ἐπὶ βλεφάροισιν ἔπιπτεν </p>
<p>Πληιάδας τ' ἐσορῶντι καὶ ὀψὲ δύοντα Βοώτην </p>
<p>Ἄρκτον θ', ἣν καὶ ἄμαξαν ἐπίκλησιν καλέουσιν, </p>
<p>ἥ τ' αὐτοῦ στρέφεται καί τ' Ὠρίωνα δοκεύει, </p>
<p>οἴη δ' ἄμμορός ἐστι λοετρῶν Ὠκεανοῖο:  </p>
<p>τὴν γὰρ δή μιν ἄνωγε Καλυψώ, δῖα θεάων, </p>
<p>ποντοπορευέμεναι ἐπ' ἀριστερὰ χειρὸς ἔχοντα. </p>
<p>ἑπτὰ δὲ καὶ δέκα μὲν πλέεν ἤματα ποντοπορεύων, </p>
<p>ὀκτωκαιδεκάτῃ δ' ἐφάνη ὄρεα σκιόεντα </p>
<p>γαίης Φαιήκων, ὅθι τ' ἄγχιστον πέλεν αὐτῷ:  </p>
<p>εἴσατο δ' ὡς ὅτε ῥινὸν ἐν ἠεροειδέι πόντῳ. </p>
<p>τὸν δ' ἐξ Αἰθιόπων ἀνιὼν κρείων ἐνοσίχθων </p>
<p>τηλόθεν ἐκ Σολύμων ὀρέων ἴδεν:  εἴσατο γάρ οἱ </p>
<p>πόντον ἐπιπλώων. ὁ δ' ἐχώσατο κηρόθι μᾶλλον, </p>
<p>κινήσας δὲ κάρη προτὶ ὃν μυθήσατο θυμόν:  </p>
<p>ὢ πόποι, ἦ μάλα δὴ μετεβούλευσαν θεοὶ ἄλλως </p>
<p>ἀμφ' Ὀδυσῆι ἐμεῖο μετ' Αἰθιόπεσσιν ἐόντος, </p>
<p>καὶ δὴ Φαιήκων γαίης σχεδόν, ἔνθα οἱ αἶσα </p>
<p>ἐκφυγέειν μέγα πεῖραρ ὀιζύος, ἥ μιν ἱκάνει. </p>
<p>ἀλλ' ἔτι μέν μίν φημι ἅδην ἐλάαν κακότητος. </p>
<p>ὣς εἰπὼν σύναγεν νεφέλας, ἐτάραξε δὲ πόντον </p>
<p>χερσὶ τρίαιναν ἑλών:  πάσας δ' ὀρόθυνεν ἀέλλας </p>
<p>παντοίων ἀνέμων, σὺν δὲ νεφέεσσι κάλυψε </p>
<p>γαῖαν ὁμοῦ καὶ πόντον:  ὀρώρει δ' οὐρανόθεν νύξ. </p>
<p>σὺν δ' Εὖρός τε Νότος τ' ἔπεσον Ζέφυρός τε δυσαὴς </p>
<p>καὶ Βορέης αἰθρηγενέτης, μέγα κῦμα κυλίνδων. </p>
<p>καὶ τότ' Ὀδυσσῆος λύτο γούνατα καὶ φίλον ἦτορ, </p>
<p>ὀχθήσας δ' ἄρα εἶπε πρὸς ὃν μεγαλήτορα θυμόν:  </p>
<p>ὤ μοι ἐγὼ δειλός, τί νύ μοι μήκιστα γένηται; </p>
<p>δείδω μὴ δὴ πάντα θεὰ νημερτέα εἶπεν, </p>
<p>ἥ μ' ἔφατ' ἐν πόντῳ, πρὶν πατρίδα γαῖαν ἱκέσθαι, </p>
<p>ἄλγε' ἀναπλήσειν:  τὰ δὲ δὴ νῦν πάντα τελεῖται. </p>
<p>οἵοισιν νεφέεσσι περιστέφει οὐρανὸν εὐρὺν </p>
<p>Ζεύς, ἐτάραξε δὲ πόντον, ἐπισπέρχουσι δ' ἄελλαι </p>
<p>παντοίων ἀνέμων. νῦν μοι σῶς αἰπὺς ὄλεθρος. </p>
<p>τρὶς μάκαρες Δαναοὶ καὶ τετράκις, οἳ τότ' ὄλοντο </p>
<p>Τροίῃ ἐν εὐρείῃ χάριν Ἀτρεΐδῃσι φέροντες. </p>
<p>ὡς δὴ ἐγώ γ' ὄφελον θανέειν καὶ πότμον ἐπισπεῖν </p>
<p>ἤματι τῷ ὅτε μοι πλεῖστοι χαλκήρεα δοῦρα </p>
<p>Τρῶες ἐπέρριψαν περὶ Πηλεΐωνι θανόντι. </p>
<p>τῷ κ' ἔλαχον κτερέων, καί μευ κλέος ἦγον Ἀχαιοί:  </p>
<p>νῦν δέ λευγαλέῳ θανάτῳ εἵμαρτο ἁλῶναι. </p>
<p>ὣς ἄρα μιν εἰπόντ' ἔλασεν μέγα κῦμα κατ' ἄκρης </p>
<p>δεινὸν ἐπεσσύμενον, περὶ δὲ σχεδίην ἐλέλιξε. </p>
<p>τῆλε δ' ἀπὸ σχεδίης αὐτὸς πέσε, πηδάλιον δὲ </p>
<p>ἐκ χειρῶν προέηκε:  μέσον δέ οἱ ἱστὸν ἔαξεν </p>
<p>δεινὴ μισγομένων ἀνέμων ἐλθοῦσα θύελλα, </p>
<p>τηλοῦ δὲ σπεῖρον καὶ ἐπίκριον ἔμπεσε πόντῳ. </p>
<p>τὸν δ' ἄρ' ὑπόβρυχα θῆκε πολὺν χρόνον, οὐδ' ἐδυνάσθη </p>
<p>αἶψα μάλ' ἀνσχεθέειν μεγάλου ὑπὸ κύματος ὁρμῆς: </p>
<p>εἵματα γάρ ῥ' ἐβάρυνε, τά οἱ πόρε δῖα Καλυψώ. </p>
<p>ὀψὲ δὲ δή ῥ' ἀνέδυ, στόματος δ' ἐξέπτυσεν ἅλμην </p>
<p>πικρήν, ἥ οἱ πολλὴ ἀπὸ κρατὸς κελάρυζεν. </p>
<p>ἀλλ' οὐδ' ὣς σχεδίης ἐπελήθετο, τειρόμενός περ, </p>
<p>ἀλλὰ μεθορμηθεὶς ἐνὶ κύμασιν ἐλλάβετ' αὐτῆς, </p>
<p>ἐν μέσσῃ δὲ καθῖζε τέλος θανάτου ἀλεείνων. </p>
<p>τὴν δ' ἐφόρει μέγα κῦμα κατὰ ῥόον ἔνθα καὶ ἔνθα. </p>
<p>ὡς δ' ὅτ' ὀπωρινὸς Βορέης φορέῃσιν ἀκάνθας </p>
<p>ἂμ πεδίον, πυκιναὶ δὲ πρὸς ἀλλήλῃσιν ἔχονται, </p>
<p>ὣς τὴν ἂμ πέλαγος ἄνεμοι φέρον ἔνθα καὶ ἔνθα:  </p>
<p>ἄλλοτε μέν τε Νότος Βορέῃ προβάλεσκε φέρεσθαι, </p>
<p>ἄλλοτε δ' αὖτ' Εὖρος Ζεφύρῳ εἴξασκε διώκειν. </p>
<p>τὸν δὲ ἴδεν Κάδμου θυγάτηρ, καλλίσφυρος Ἰνώ, </p>
<p>Λευκοθέη, ἣ πρὶν μὲν ἔην βροτὸς αὐδήεσσα, </p>
<p>νῦν δ' ἁλὸς ἐν πελάγεσσι θεῶν ἒξ ἔμμορε τιμῆς. </p>
<p>ἥ ῥ' Ὀδυσῆ' ἐλέησεν ἀλώμενον, ἄλγε' ἔχοντα, </p>
<p>αἰθυίῃ δ' ἐικυῖα ποτῇ ἀνεδύσετο λίμνης, </p>
<p>ἷζε δ' ἐπὶ σχεδίης πολυδέσμου εἶπέ τε μῦθον:  </p>
<p>κάμμορε, τίπτε τοι ὧδε Ποσειδάων ἐνοσίχθων </p>
<p>ὠδύσατ' ἐκπάγλως, ὅτι τοι κακὰ πολλὰ φυτεύει; </p>
<p>οὐ μὲν δή σε καταφθίσει μάλα περ μενεαίνων. </p>
<p>ἀλλὰ μάλ' ὧδ' ἔρξαι, δοκέεις δέ μοι οὐκ ἀπινύσσειν:  </p>
<p>εἵματα ταῦτ' ἀποδὺς σχεδίην ἀνέμοισι φέρεσθαι </p>
<p>κάλλιπ', ἀτὰρ χείρεσσι νέων ἐπιμαίεο νόστου </p>
<p>γαίης Φαιήκων, ὅθι τοι μοῖρ' ἐστὶν ἀλύξαι. </p>
<p>τῆ δέ, τόδε κρήδεμνον ὑπὸ στέρνοιο τανύσσαι </p>
<p>ἄμβροτον:  οὐδέ τί τοι παθέειν δέος οὐδ' ἀπολέσθαι. </p>
<p>αὐτὰρ ἐπὴν χείρεσσιν ἐφάψεαι ἠπείροιο, </p>
<p>ἂψ ἀπολυσάμενος βαλέειν εἰς οἴνοπα πόντον </p>
<p>πολλὸν ἀπ' ἠπείρου, αὐτὸς δ' ἀπονόσφι τραπέσθαι. </p>
<p>ὣς ἄρα φωνήσασα θεὰ κρήδεμνον ἔδωκεν, </p>
<p>αὐτὴ δ' ἂψ ἐς πόντον ἐδύσετο κυμαίνοντα </p>
<p>αἰθυίῃ ἐικυῖα:  μέλαν δέ ἑ κῦμα κάλυψεν. </p>
<p>αὐτὰρ ὁ μερμήριξε πολύτλας δῖος Ὀδυσσεύς, </p>
<p>ὀχθήσας δ' ἄρα εἶπε πρὸς ὃν μεγαλήτορα θυμόν:  </p>
<p>ὤ μοι ἐγώ, μή τίς μοι ὑφαίνῃσιν δόλον αὖτε </p>
<p>ἀθανάτων, ὅ τέ με σχεδίης ἀποβῆναι ἀνώγει. </p>
<p>ἀλλὰ μάλ' οὔ πω πείσομ', ἐπεὶ ἑκὰς ὀφθαλμοῖσιν </p>
<p>γαῖαν ἐγὼν ἰδόμην, ὅθι μοι φάτο φύξιμον εἶναι. </p>
<p>ἀλλὰ μάλ' ὧδ' ἔρξω, δοκέει δέ μοι εἶναι ἄριστον:  </p>
<p>ὄφρ' ἂν μέν κεν δούρατ' ἐν ἁρμονίῃσιν ἀρήρῃ, </p>
<p>τόφρ' αὐτοῦ μενέω καὶ τλήσομαι ἄλγεα πάσχων:  </p>
<p>αὐτὰρ ἐπὴν δή μοι σχεδίην διὰ κῦμα τινάξῃ, </p>
<p>νήξομ', ἐπεὶ οὐ μέν τι πάρα προνοῆσαι ἄμεινον. </p>
<p>ἧος ὁ ταῦθ' ὥρμαινε κατὰ φρένα καὶ κατὰ θυμόν, </p>
<p>ὦρσε δ' ἐπὶ μέγα κῦμα Ποσειδάων ἐνοσίχθων, </p>
<p>δεινόν τ' ἀργαλέον τε, κατηρεφές, ἤλασε δ' αὐτόν. </p>
<p>ὡς δ' ἄνεμος ζαὴς ἠΐων θημῶνα τινάξῃ </p>
<p>καρφαλέων:  τὰ μὲν ἄρ τε διεσκέδασ' ἄλλυδις ἄλλῃ:  </p>
<p>ὣς τῆς δούρατα μακρὰ διεσκέδασ'. αὐτὰρ Ὀδυσσεὺς </p>
<p>ἀμφ' ἑνὶ δούρατι βαῖνε, κέληθ' ὡς ἵππον ἐλαύνων, </p>
<p>εἵματα δ' ἐξαπέδυνε, τά οἱ πόρε δῖα Καλυψώ. </p>
<p>αὐτίκα δὲ κρήδεμνον ὑπὸ στέρνοιο τάνυσσεν, </p>
<p>αὐτὸς δὲ πρηνὴς ἁλὶ κάππεσε, χεῖρε πετάσσας, </p>
<p>νηχέμεναι μεμαώς. ἴδε δὲ κρείων ἐνοσίχθων, </p>
<p>κινήσας δὲ κάρη προτὶ ὃν μυθήσατο θυμόν:  </p>
<p>οὕτω νῦν κακὰ πολλὰ παθὼν ἀλόω κατὰ πόντον, </p>
<p>εἰς ὅ κεν ἀνθρώποισι διοτρεφέεσσι μιγήῃς. </p>
<p>ἀλλ' οὐδ' ὥς σε ἔολπα ὀνόσσεσθαι κακότητος. </p>
<p>ὣς ἄρα φωνήσας ἵμασεν καλλίτριχας ἵππους, </p>
<p>ἵκετο δ' εἰς Αἰγάς, ὅθι οἱ κλυτὰ δώματ' ἔασιν. </p>
<p>αὐτὰρ Ἀθηναίη κούρη Διὸς ἄλλ' ἐνόησεν. </p>
<p>ἦ τοι τῶν ἄλλων ἀνέμων κατέδησε κελεύθους, </p>
<p>παύσασθαι δ' ἐκέλευσε καὶ εὐνηθῆναι ἅπαντας: </p>
<p>ὦρσε δ' ἐπὶ κραιπνὸν Βορέην, πρὸ δὲ κύματ' ἔαξεν, </p>
<p>ἧος ὃ Φαιήκεσσι φιληρέτμοισι μιγείη </p>
<p>διογενὴς Ὀδυσεὺς θάνατον καὶ κῆρας ἀλύξας. </p>
<p>ἔνθα δύω νύκτας δύο τ' ἤματα κύματι πηγῷ </p>
<p>πλάζετο, πολλὰ δέ οἱ κραδίη προτιόσσετ' ὄλεθρον. </p>
<p>ἀλλ' ὅτε δὴ τρίτον ἦμαρ ἐυπλόκαμος τέλεσ' Ἠώς, </p>
<p>καὶ τότ' ἔπειτ' ἄνεμος μὲν ἐπαύσατο ἠδὲ γαλήνη </p>
<p>ἔπλετο νηνεμίη:  ὁ δ' ἄρα σχεδὸν εἴσιδε γαῖαν </p>
<p>ὀξὺ μάλα προϊδών, μεγάλου ὑπὸ κύματος ἀρθείς. </p>
<p>ὡς δ' ὅτ' ἂν ἀσπάσιος βίοτος παίδεσσι φανήῃ </p>
<p>πατρός, ὃς ἐν νούσῳ κεῖται κρατέρ' ἄλγεα πάσχων, </p>
<p>δηρὸν τηκόμενος, στυγερὸς δέ οἱ ἔχραε δαίμων, </p>
<p>ἀσπάσιον δ' ἄρα τόν γε θεοὶ κακότητος ἔλυσαν, </p>
<p>ὣς Ὀδυσεῖ ἀσπαστὸν ἐείσατο γαῖα καὶ ὕλη, </p>
<p>νῆχε δ' ἐπειγόμενος ποσὶν ἠπείρου ἐπιβῆναι. </p>
<p>ἀλλ' ὅτε τόσσον ἀπῆν ὅσσον τε γέγωνε βοήσας, </p>
<p>καὶ δὴ δοῦπον ἄκουσε ποτὶ σπιλάδεσσι θαλάσσης: </p>
<p>ῥόχθει γὰρ μέγα κῦμα ποτὶ ξερὸν ἠπείροιο </p>
<p>δεινὸν ἐρευγόμενον, εἴλυτο δὲ πάνθ' ἁλὸς ἄχνῃ:  </p>
<p>οὐ γὰρ ἔσαν λιμένες νηῶν ὄχοι, οὐδ' ἐπιωγαί. </p>
<p>ἀλλ' ἀκταὶ προβλῆτες ἔσαν σπιλάδες τε πάγοι τε:  </p>
<p>καὶ τότ' Ὀδυσσῆος λύτο γούνατα καὶ φίλον ἦτορ, </p>
<p>ὀχθήσας δ' ἄρα εἶπε πρὸς ὃν μεγαλήτορα θυμόν:  </p>
<p>ὤ μοι, ἐπεὶ δὴ γαῖαν ἀελπέα δῶκεν ἰδέσθαι </p>
<p>Ζεύς, καὶ δὴ τόδε λαῖτμα διατμήξας ἐπέρησα, </p>
<p>ἔκβασις οὔ πῃ φαίνεθ' ἁλὸς πολιοῖο θύραζε:  </p>
<p>ἔκτοσθεν μὲν γὰρ πάγοι ὀξέες, ἀμφὶ δὲ κῦμα </p>
<p>βέβρυχεν ῥόθιον, λισσὴ δ' ἀναδέδρομε πέτρη, </p>
<p>ἀγχιβαθὴς δὲ θάλασσα, καὶ οὔ πως ἔστι πόδεσσι </p>
<p>στήμεναι ἀμφοτέροισι καὶ ἐκφυγέειν κακότητα:  </p>
<p>μή πώς μ' ἐκβαίνοντα βάλῃ λίθακι ποτὶ πέτρῃ </p>
<p>κῦμα μέγ' ἁρπάξαν:  μελέη δέ μοι ἔσσεται ὁρμή. </p>
<p>εἰ δέ κ' ἔτι προτέρω παρανήξομαι, ἤν που ἐφεύρω </p>
<p>ἠιόνας τε παραπλῆγας λιμένας τε θαλάσσης, </p>
<p>δείδω μή μ' ἐξαῦτις ἀναρπάξασα θύελλα </p>
<p>πόντον ἐπ' ἰχθυόεντα φέρῃ βαρέα στενάχοντα, </p>
<p>ἠέ τί μοι καὶ κῆτος ἐπισσεύῃ μέγα δαίμων </p>
<p>ἐξ ἁλός, οἷά τε πολλὰ τρέφει κλυτὸς Ἀμφιτρίτη:  </p>
<p>οἶδα γάρ, ὥς μοι ὀδώδυσται κλυτὸς ἐννοσίγαιος. </p>
<p>ἧος ὁ ταῦθ' ὥρμαινε κατὰ φρένα καὶ κατὰ θυμόν, </p>
<p>τόφρα δέ μιν μέγα κῦμα φέρε τρηχεῖαν ἐπ' ἀκτήν. </p>
<p>ἔνθα κ' ἀπὸ ῥινοὺς δρύφθη, σὺν δ' ὀστέ' ἀράχθη, </p>
<p>εἰ μὴ ἐπὶ φρεσὶ θῆκε θεά, γλαυκῶπις Ἀθήνη:  </p>
<p>ἀμφοτέρῃσι δὲ χερσὶν ἐπεσσύμενος λάβε πέτρης, </p>
<p>τῆς ἔχετο στενάχων, ἧος μέγα κῦμα παρῆλθε. </p>
<p>καὶ τὸ μὲν ὣς ὑπάλυξε, παλιρρόθιον δέ μιν αὖτις </p>
<p>πλῆξεν ἐπεσσύμενον, τηλοῦ δέ μιν ἔμβαλε πόντῳ. </p>
<p>ὡς δ' ὅτε πουλύποδος θαλάμης ἐξελκομένοιο </p>
<p>πρὸς κοτυληδονόφιν πυκιναὶ λάιγγες ἔχονται, </p>
<p>ὣς τοῦ πρὸς πέτρῃσι θρασειάων ἀπὸ χειρῶν </p>
<p>ῥινοὶ ἀπέδρυφθεν:  τὸν δὲ μέγα κῦμα κάλυψεν. </p>
<p>ἔνθα κε δὴ δύστηνος ὑπὲρ μόρον ὤλετ' Ὀδυσσεύς, </p>
<p>εἰ μὴ ἐπιφροσύνην δῶκε γλαυκῶπις Ἀθήνη. </p>
<p>κύματος ἐξαναδύς, τά τ' ἐρεύγεται ἤπειρόνδε, </p>
<p>νῆχε παρέξ, ἐς γαῖαν ὁρώμενος, εἴ που ἐφεύροι </p>
<p>ἠιόνας τε παραπλῆγας λιμένας τε θαλάσσης. </p>
<p>ἀλλ' ὅτε δὴ ποταμοῖο κατὰ στόμα καλλιρόοιο </p>
<p>ἷξε νέων, τῇ δή οἱ ἐείσατο χῶρος ἄριστος, </p>
<p>λεῖος πετράων, καὶ ἐπὶ σκέπας ἦν ἀνέμοιο, </p>
<p>ἔγνω δὲ προρέοντα καὶ εὔξατο ὃν κατὰ θυμόν:  </p>
<p>κλῦθι, ἄναξ, ὅτις ἐσσί:  πολύλλιστον δέ σ' ἱκάνω, </p>
<p>φεύγων ἐκ πόντοιο Ποσειδάωνος ἐνιπάς. </p>
<p>αἰδοῖος μέν τ' ἐστὶ καὶ ἀθανάτοισι θεοῖσιν </p>
<p>ἀνδρῶν ὅς τις ἵκηται ἀλώμενος, ὡς καὶ ἐγὼ νῦν </p>
<p>σόν τε ῥόον σά τε γούναθ' ἱκάνω πολλὰ μογήσας. </p>
<p>ἀλλ' ἐλέαιρε, ἄναξ:  ἱκέτης δέ τοι εὔχομαι εἶναι. </p>
<p>ὣς φάθ', ὁ δ' αὐτίκα παῦσεν ἑὸν ῥόον, ἔσχε δὲ κῦμα, </p>
<p>πρόσθε δέ οἱ ποίησε γαλήνην, τὸν δ' ἐσάωσεν </p>
<p>ἐς ποταμοῦ προχοάς. ὁ δ' ἄρ' ἄμφω γούνατ' ἔκαμψε </p>
<p>χεῖράς τε στιβαράς. ἁλὶ γὰρ δέδμητο φίλον κῆρ. </p>
<p>ᾤδεε δὲ χρόα πάντα, θάλασσα δὲ κήκιε πολλὴ </p>
<p>ἂν στόμα τε ῥῖνάς θ':  ὁ δ' ἄρ' ἄπνευστος καὶ ἄναυδος </p>
<p>κεῖτ' ὀλιγηπελέων, κάματος δέ μιν αἰνὸς ἵκανεν. </p>
<p>ἀλλ' ὅτε δή ῥ' ἄμπνυτο καὶ ἐς φρένα θυμὸς ἀγέρθη, </p>
<p>καὶ τότε δὴ κρήδεμνον ἀπὸ ἕο λῦσε θεοῖο. </p>
<p>καὶ τὸ μὲν ἐς ποταμὸν ἁλιμυρήεντα μεθῆκεν, </p>
<p>ἂψ δ' ἔφερεν μέγα κῦμα κατὰ ῥόον, αἶψα δ' ἄρ' Ἰνὼ </p>
<p>δέξατο χερσὶ φίλῃσιν:  ὁ δ' ἐκ ποταμοῖο λιασθεὶς </p>
<p>σχοίνῳ ὑπεκλίνθη, κύσε δὲ ζείδωρον ἄρουραν. </p>
<p>ὀχθήσας δ' ἄρα εἶπε πρὸς ὃν μεγαλήτορα θυμόν:  </p>
<p>ὤ μοι ἐγώ, τί πάθω; τί νύ μοι μήκιστα γένηται; </p>
<p>εἰ μέν κ' ἐν ποταμῷ δυσκηδέα νύκτα φυλάσσω, </p>
<p>μή μ' ἄμυδις στίβη τε κακὴ καὶ θῆλυς ἐέρση </p>
<p>ἐξ ὀλιγηπελίης δαμάσῃ κεκαφηότα θυμόν:  </p>
<p>αὔρη δ' ἐκ ποταμοῦ ψυχρὴ πνέει ἠῶθι πρό. </p>
<p>εἰ δέ κεν ἐς κλιτὺν ἀναβὰς καὶ δάσκιον ὕλην </p>
<p>θάμνοις ἐν πυκινοῖσι καταδράθω, εἴ με μεθείη </p>
<p>ῥῖγος καὶ κάματος, γλυκερὸς δέ μοι ὕπνος ἐπέλθῃ, </p>
<p>δείδω, μὴ θήρεσσιν ἕλωρ καὶ κύρμα γένωμαι. </p>
<p>ὣς ἄρα οἱ φρονέοντι δοάσσατο κέρδιον εἶναι:  </p>
<p>βῆ ῥ' ἴμεν εἰς ὕλην:  τὴν δὲ σχεδὸν ὕδατος εὗρεν </p>
<p>ἐν περιφαινομένῳ:  δοιοὺς δ' ἄρ' ὑπήλυθε θάμνους, </p>
<p>ἐξ ὁμόθεν πεφυῶτας: ὁ μὲν φυλίης, ὁ δ' ἐλαίης. </p>
<p>τοὺς μὲν ἄρ' οὔτ' ἀνέμων διάη μένος ὑγρὸν ἀέντων, </p>
<p>οὔτε ποτ' ἠέλιος φαέθων ἀκτῖσιν ἔβαλλεν, </p>
<p>οὔτ' ὄμβρος περάασκε διαμπερές: ὣς ἄρα πυκνοὶ </p>
<p>ἀλλήλοισιν ἔφυν ἐπαμοιβαδίς: οὓς ὑπ' Ὀδυσσεὺς </p>
<p>δύσετ'. ἄφαρ δ' εὐνὴν ἐπαμήσατο χερσὶ φίλῃσιν </p>
<p>εὐρεῖαν:  φύλλων γὰρ ἔην χύσις ἤλιθα πολλή, </p>
<p>ὅσσον τ' ἠὲ δύω ἠὲ τρεῖς ἄνδρας ἔρυσθαι </p>
<p>ὥρῃ χειμερίῃ, εἰ καὶ μάλα περ χαλεπαίνοι. </p>
<p>τὴν μὲν ἰδὼν γήθησε πολύτλας δῖος Ὀδυσσεύς, </p>
<p>ἐν δ' ἄρα μέσσῃ λέκτο, χύσιν δ' ἐπεχεύατο φύλλων. </p>
<p>ὡς δ' ὅτε τις δαλὸν σποδιῇ ἐνέκρυψε μελαίνῃ </p>
<p>ἀγροῦ ἐπ' ἐσχατιῆς, ᾧ μὴ πάρα γείτονες ἄλλοι, </p>
<p>σπέρμα πυρὸς σώζων, ἵνα μή ποθεν ἄλλοθεν αὔοι, </p>
<p>ὣς Ὀδυσεὺς φύλλοισι καλύψατο:  τῷ δ' ἄρ' Ἀθήνη </p>
<p>ὕπνον ἐπ' ὄμμασι χεῦ', ἵνα μιν παύσειε τάχιστα </p>
<p>δυσπονέος καμάτοιο φίλα βλέφαρ' ἀμφικαλύψας. </p></div1>
<div1 lines="331" n="6">
<p>ὣς ὁ μὲν ἔνθα καθεῦδε πολύτλας δῖος Ὀδυσσεὺς </p>
<p>ὕπνῳ καὶ καμάτῳ ἀρημένος: αὐτὰρ Ἀθήνη </p>
<p>βῆ ῥ' ἐς Φαιήκων ἀνδρῶν δῆμόν τε πόλιν τε, </p>
<p>οἳ πρὶν μέν ποτ' ἔναιον ἐν εὐρυχόρῳ Ὑπερείῃ, </p>
<p>ἀγχοῦ Κυκλώπων ἀνδρῶν ὑπερηνορεόντων, </p>
<p>οἵ σφεας σινέσκοντο, βίηφι δὲ φέρτεροι ἦσαν. </p>
<p>ἔνθεν ἀναστήσας ἄγε Ναυσίθοος θεοειδής, </p>
<p>εἷσεν δὲ Σχερίῃ, ἑκὰς ἀνδρῶν ἀλφηστάων, </p>
<p>ἀμφὶ δὲ τεῖχος ἔλασσε πόλει, καὶ ἐδείματο οἴκους, </p>
<p>καὶ νηοὺς ποίησε θεῶν, καὶ ἐδάσσατ' ἀρούρας. </p>
<p>ἀλλ' ὁ μὲν ἤδη κηρὶ δαμεὶς Ἄϊδόσδε βεβήκει, </p>
<p>Ἀλκίνοος δὲ τότ' ἦρχε, θεῶν ἄπο μήδεα εἰδώς. </p>
<p>τοῦ μὲν ἔβη πρὸς δῶμα θεά, γλαυκῶπις Ἀθήνη, </p>
<p>νόστον Ὀδυσσῆι μεγαλήτορι μητιόωσα. </p>
<p>βῆ δ' ἴμεν ἐς θάλαμον πολυδαίδαλον, ᾧ ἔνι κούρη </p>
<p>κοιμᾶτ' ἀθανάτῃσι φυὴν καὶ εἶδος ὁμοίη, </p>
<p>Ναυσικάα, θυγάτηρ μεγαλήτορος Ἀλκινόοιο, </p>
<p>πὰρ δὲ δύ' ἀμφίπολοι, Χαρίτων ἄπο κάλλος ἔχουσαι, </p>
<p>σταθμοῖιν ἑκάτερθε:  θύραι δ' ἐπέκειντο φαειναί. </p>
<p>ἡ δ' ἀνέμου ὡς πνοιὴ ἐπέσσυτο δέμνια κούρης, </p>
<p>στῆ δ' ἄρ' ὑπὲρ κεφαλῆς, καί μιν πρὸς μῦθον ἔειπεν, </p>
<p>εἰδομένη κούρῃ ναυσικλειτοῖο Δύμαντος, </p>
<p>ἥ οἱ ὁμηλικίη μὲν ἔην, κεχάριστο δὲ θυμῷ. </p>
<p>τῇ μιν ἐεισαμένη προσέφη γλαυκῶπις Ἀθήνη:  </p>
<p>Ναυσικάα, τί νύ σ' ὧδε μεθήμονα γείνατο μήτηρ; </p>
<p>εἵματα μέν τοι κεῖται ἀκηδέα σιγαλόεντα, </p>
<p>σοὶ δὲ γάμος σχεδόν ἐστιν, ἵνα χρὴ καλὰ μὲν αὐτὴν </p>
<p>ἕννυσθαι, τὰ δὲ τοῖσι παρασχεῖν, οἵ κέ σ' ἄγωνται. </p>
<p>ἐκ γάρ τοι τούτων φάτις ἀνθρώπους ἀναβαίνει </p>
<p>ἐσθλή, χαίρουσιν δὲ πατὴρ καὶ πότνια μήτηρ. </p>
<p>ἀλλ' ἴομεν πλυνέουσαι ἅμ' ἠοῖ φαινομένηφι:  </p>
<p>καί τοι ἐγὼ συνέριθος ἅμ' ἕψομαι, ὄφρα τάχιστα </p>
<p>ἐντύνεαι, ἐπεὶ οὔ τοι ἔτι δὴν παρθένος ἔσσεαι:  </p>
<p>ἤδη γάρ σε μνῶνται ἀριστῆες κατὰ δῆμον </p>
<p>πάντων Φαιήκων, ὅθι τοι γένος ἐστὶ καὶ αὐτῇ. </p>
<p>ἀλλ' ἄγ' ἐπότρυνον πατέρα κλυτὸν ἠῶθι πρὸ </p>
<p>ἡμιόνους καὶ ἄμαξαν ἐφοπλίσαι, ἥ κεν ἄγῃσι </p>
<p>ζῶστρά τε καὶ πέπλους καὶ ῥήγεα σιγαλόεντα. </p>
<p>καὶ δὲ σοὶ ὧδ' αὐτῇ πολὺ κάλλιον ἠὲ πόδεσσιν </p>
<p>ἔρχεσθαι:  πολλὸν γὰρ ἀπὸ πλυνοί εἰσι πόληος. </p>
<p>ἡ μὲν ἄρ' ὣς εἰποῦσ' ἀπέβη γλαυκῶπις Ἀθήνη </p>
<p>Οὔλυμπόνδ', ὅθι φασὶ θεῶν ἕδος ἀσφαλὲς αἰεὶ </p>
<p>ἔμμεναι. οὔτ' ἀνέμοισι τινάσσεται οὔτε ποτ' ὄμβρῳ </p>
<p>δεύεται οὔτε χιὼν ἐπιπίλναται, ἀλλὰ μάλ' αἴθρη </p>
<p>πέπταται ἀνέφελος, λευκὴ δ' ἐπιδέδρομεν αἴγλη:  </p>
<p>τῷ ἔνι τέρπονται μάκαρες θεοὶ ἤματα πάντα. </p>
<p>ἔνθ' ἀπέβη γλαυκῶπις, ἐπεὶ διεπέφραδε κούρῃ. </p>
<p>αὐτίκα δ' Ἠὼς ἦλθεν ἐύθρονος, ἥ μιν ἔγειρε </p>
<p>Ναυσικάαν ἐύπεπλον:  ἄφαρ δ' ἀπεθαύμασ' ὄνειρον, </p>
<p>βῆ δ' ἰέναι διὰ δώμαθ', ἵν' ἀγγείλειε τοκεῦσιν, </p>
<p>πατρὶ φίλῳ καὶ μητρί:  κιχήσατο δ' ἔνδον ἐόντας: </p>
<p>ἡ μὲν ἐπ' ἐσχάρῃ ἧστο σὺν ἀμφιπόλοισι γυναιξὶν </p>
<p>ἠλάκατα στρωφῶσ' ἁλιπόρφυρα:  τῷ δὲ θύραζε </p>
<p>ἐρχομένῳ ξύμβλητο μετὰ κλειτοὺς βασιλῆας </p>
<p>ἐς βουλήν, ἵνα μιν κάλεον Φαίηκες ἀγαυοί. </p>
<p>ἡ δὲ μάλ' ἄγχι στᾶσα φίλον πατέρα προσέειπε:  </p>
<p>πάππα φίλ', οὐκ ἂν δή μοι ἐφοπλίσσειας ἀπήνην </p>
<p>ὑψηλὴν ἐύκυκλον, ἵνα κλυτὰ εἵματ' ἄγωμαι </p>
<p>ἐς ποταμὸν πλυνέουσα, τά μοι ῥερυπωμένα κεῖται; </p>
<p>καὶ δὲ σοὶ αὐτῷ ἔοικε μετὰ πρώτοισιν ἐόντα. </p>
<p>βουλὰς βουλεύειν καθαρὰ χροΐ εἵματ' ἔχοντα. </p>
<p>πέντε δέ τοι φίλοι υἷες ἐνὶ μεγάροις γεγάασιν, </p>
<p>οἱ δύ' ὀπυίοντες, τρεῖς δ' ἠίθεοι θαλέθοντες: </p>
<p>οἱ δ' αἰεὶ ἐθέλουσι νεόπλυτα εἵματ' ἔχοντες </p>
<p>ἐς χορὸν ἔρχεσθαι:  τὰ δ' ἐμῇ φρενὶ πάντα μέμηλεν. </p>
<p>ὣς ἔφατ':  αἴδετο γὰρ θαλερὸν γάμον ἐξονομῆναι </p>
<p>πατρὶ φίλῳ. ὁ δὲ πάντα νόει καὶ ἀμείβετο μύθῳ:  </p>
<p>οὔτε τοι ἡμιόνων φθονέω, τέκος, οὔτε τευ ἄλλου. </p>
<p>ἔρχευ:  ἀτάρ τοι δμῶες ἐφοπλίσσουσιν ἀπήνην </p>
<p>ὑψηλὴν ἐύκυκλον, ὑπερτερίῃ ἀραρυῖαν. </p>
<p>ὣς εἰπὼν δμώεσσιν ἐκέκλετο, τοὶ δ' ἐπίθοντο. </p>
<p>οἱ μὲν ἄρ' ἐκτὸς ἄμαξαν ἐύτροχον ἡμιονείην </p>
<p>ὥπλεον, ἡμιόνους θ' ὕπαγον ζεῦξάν θ' ὑπ' ἀπήνῃ:  </p>
<p>κούρη δ' ἐκ θαλάμοιο φέρεν ἐσθῆτα φαεινήν. </p>
<p>καὶ τὴν μὲν κατέθηκεν ἐυξέστῳ ἐπ' ἀπήνῃ, </p>
<p>μήτηρ δ' ἐν κίστῃ ἐτίθει μενοεικέ' ἐδωδὴν </p>
<p>παντοίην, ἐν δ' ὄψα τίθει, ἐν δ' οἶνον ἔχευεν </p>
<p>ἀσκῷ ἐν αἰγείῳ:  κούρη δ' ἐπεβήσετ' ἀπήνης. </p>
<p>δῶκεν δὲ χρυσέῃ ἐν ληκύθῳ ὑγρὸν ἔλαιον, </p>
<p>ἧος χυτλώσαιτο σὺν ἀμφιπόλοισι γυναιξίν. </p>
<p>ἡ δ' ἔλαβεν μάστιγα καὶ ἡνία σιγαλόεντα, </p>
<p>μάστιξεν δ' ἐλάαν:  καναχὴ δ' ἦν ἡμιόνοιιν. </p>
<p>αἱ δ' ἄμοτον τανύοντο, φέρον δ' ἐσθῆτα καὶ αὐτήν, </p>
<p>οὐκ οἴην, ἅμα τῇ γε καὶ ἀμφίπολοι κίον ἄλλαι. </p>
<p>αἱ δ' ὅτε δὴ ποταμοῖο ῥόον περικαλλέ' ἵκοντο, </p>
<p>ἔνθ' ἦ τοι πλυνοὶ ἦσαν ἐπηετανοί, πολὺ δ' ὕδωρ </p>
<p>καλὸν ὑπεκπρόρεεν μάλα περ ῥυπόωντα καθῆραι, </p>
<p>ἔνθ' αἵ γ' ἡμιόνους μὲν ὑπεκπροέλυσαν ἀπήνης. </p>
<p>καὶ τὰς μὲν σεῦαν ποταμὸν πάρα δινήεντα </p>
<p>τρώγειν ἄγρωστιν μελιηδέα:  ταὶ δ' ἀπ' ἀπήνης </p>
<p>εἵματα χερσὶν ἕλοντο καὶ ἐσφόρεον μέλαν ὕδωρ, </p>
<p>στεῖβον δ' ἐν βόθροισι θοῶς ἔριδα προφέρουσαι. </p>
<p>αὐτὰρ ἐπεὶ πλῦνάν τε κάθηράν τε ῥύπα πάντα, </p>
<p>ἑξείης πέτασαν παρὰ θῖν' ἁλός, ἧχι μάλιστα </p>
<p>λάιγγας ποτὶ χέρσον ἀποπλύνεσκε θάλασσα. </p>
<p>αἱ δὲ λοεσσάμεναι καὶ χρισάμεναι λίπ' ἐλαίῳ </p>
<p>δεῖπνον ἔπειθ' εἵλοντο παρ' ὄχθῃσιν ποταμοῖο, </p>
<p>εἵματα δ' ἠελίοιο μένον τερσήμεναι αὐγῇ. </p>
<p>αὐτὰρ ἐπεὶ σίτου τάρφθεν δμῳαί τε καὶ αὐτή, </p>
<p>σφαίρῃ ταὶ δ' ἄρ' ἔπαιζον, ἀπὸ κρήδεμνα βαλοῦσαι:  </p>
<p>τῇσι δὲ Ναυσικάα λευκώλενος ἤρχετο μολπῆς. </p>
<p>οἵη δ' Ἄρτεμις εἶσι κατ' οὔρεα ἰοχέαιρα, </p>
<p>ἢ κατὰ Τηΰγετον περιμήκετον ἢ Ἐρύμανθον, </p>
<p>τερπομένη κάπροισι καὶ ὠκείῃς ἐλάφοισι:  </p>
<p>τῇ δέ θ' ἅμα νύμφαι, κοῦραι Διὸς αἰγιόχοιο, </p>
<p>ἀγρονόμοι παίζουσι, γέγηθε δέ τε φρένα Λητώ:  </p>
<p>πασάων δ' ὑπὲρ ἥ γε κάρη ἔχει ἠδὲ μέτωπα, </p>
<p>ῥεῖά τ' ἀριγνώτη πέλεται, καλαὶ δέ τε πᾶσαι:  </p>
<p>ὣς ἥ γ' ἀμφιπόλοισι μετέπρεπε παρθένος ἀδμής. </p>
<p>ἀλλ' ὅτε δὴ ἄρ' ἔμελλε πάλιν οἶκόνδε νέεσθαι </p>
<p>ζεύξασ' ἡμιόνους πτύξασά τε εἵματα καλά, </p>
<p>ἔνθ' αὖτ' ἄλλ' ἐνόησε θεά, γλαυκῶπις Ἀθήνη, </p>
<p>ὡς Ὀδυσεὺς ἔγροιτο, ἴδοι τ' ἐυώπιδα κούρην, </p>
<p>ἥ οἱ Φαιήκων ἀνδρῶν πόλιν ἡγήσαιτο. </p>
<p>σφαῖραν ἔπειτ' ἔρριψε μετ' ἀμφίπολον βασίλεια:  </p>
<p>ἀμφιπόλου μὲν ἅμαρτε, βαθείῃ δ' ἔμβαλε δίνῃ:  </p>
<p>αἱ δ' ἐπὶ μακρὸν ἄυσαν:  ὁ δ' ἔγρετο δῖος Ὀδυσσεύς, </p>
<p>ἑζόμενος δ' ὥρμαινε κατὰ φρένα καὶ κατὰ θυμόν:  </p>
<p>ὤ μοι ἐγώ, τέων αὖτε βροτῶν ἐς γαῖαν ἱκάνω; </p>
<p>ἦ ῥ' οἵ γ' ὑβρισταί τε καὶ ἄγριοι οὐδὲ δίκαιοι, </p>
<p>ἦε φιλόξεινοι καί σφιν νόος ἐστὶ θεουδής; </p>
<p>ὥς τέ με κουράων ἀμφήλυθε θῆλυς ἀυτή:  </p>
<p>νυμφάων, αἳ ἔχουσ' ὀρέων αἰπεινὰ κάρηνα </p>
<p>καὶ πηγὰς ποταμῶν καὶ πίσεα ποιήεντα. </p>
<p>ἦ νύ που ἀνθρώπων εἰμὶ σχεδὸν αὐδηέντων; </p>
<p>ἀλλ' ἄγ' ἐγὼν αὐτὸς πειρήσομαι ἠδὲ ἴδωμαι. </p>
<p>ὣς εἰπὼν θάμνων ὑπεδύσετο δῖος Ὀδυσσεύς, </p>
<p>ἐκ πυκινῆς δ' ὕλης πτόρθον κλάσε χειρὶ παχείῃ </p>
<p>φύλλων, ὡς ῥύσαιτο περὶ χροῒ μήδεα φωτός. </p>
<p>βῆ δ' ἴμεν ὥς τε λέων ὀρεσίτροφος ἀλκὶ πεποιθώς, </p>
<p>ὅς τ' εἶσ' ὑόμενος καὶ ἀήμενος, ἐν δέ οἱ ὄσσε </p>
<p>δαίεται:  αὐτὰρ ὁ βουσὶ μετέρχεται ἢ ὀίεσσιν </p>
<p>ἠὲ μετ' ἀγροτέρας ἐλάφους: κέλεται δέ ἑ γαστὴρ </p>
<p>μήλων πειρήσοντα καὶ ἐς πυκινὸν δόμον ἐλθεῖν:  </p>
<p>ὣς Ὀδυσεὺς κούρῃσιν ἐυπλοκάμοισιν ἔμελλε </p>
<p>μίξεσθαι, γυμνός περ ἐών:  χρειὼ γὰρ ἵκανε. </p>
<p>σμερδαλέος δ' αὐτῇσι φάνη κεκακωμένος ἅλμῃ, </p>
<p>τρέσσαν δ' ἄλλυδις ἄλλη ἐπ' ἠιόνας προὐχούσας: </p>
<p>οἴη δ' Ἀλκινόου θυγάτηρ μένε:  τῇ γὰρ Ἀθήνη </p>
<p>θάρσος ἐνὶ φρεσὶ θῆκε καὶ ἐκ δέος εἵλετο γυίων. </p>
<p>στῆ δ' ἄντα σχομένη:  ὁ δὲ μερμήριξεν Ὀδυσσεύς, </p>
<p>ἢ γούνων λίσσοιτο λαβὼν ἐυώπιδα κούρην, </p>
<p>ἦ αὔτως ἐπέεσσιν ἀποσταδὰ μειλιχίοισι </p>
<p>λίσσοιτ', εἰ δείξειε πόλιν καὶ εἵματα δοίη. </p>
<p>ὣς ἄρα οἱ φρονέοντι δοάσσατο κέρδιον εἶναι, </p>
<p>λίσσεσθαι ἐπέεσσιν ἀποσταδὰ μειλιχίοισι, </p>
<p>μή οἱ γοῦνα λαβόντι χολώσαιτο φρένα κούρη. </p>
<p>αὐτίκα μειλίχιον καὶ κερδαλέον φάτο μῦθον. </p>
<p>γουνοῦμαί σε, ἄνασσα:  θεός νύ τις, ἦ βροτός ἐσσι; </p>
<p>εἰ μέν τις θεός ἐσσι, τοὶ οὐρανὸν εὐρὺν ἔχουσιν, </p>
<p>Ἀρτέμιδί σε ἐγώ γε, Διὸς κούρῃ μεγάλοιο, </p>
<p>εἶδός τε μέγεθός τε φυήν τ' ἄγχιστα ἐίσκω:  </p>
<p>εἰ δέ τίς ἐσσι βροτῶν, τοὶ ἐπὶ χθονὶ ναιετάουσιν, </p>
<p>τρὶς μάκαρες μὲν σοί γε πατὴρ καὶ πότνια μήτηρ, </p>
<p>τρὶς μάκαρες δὲ κασίγνητοι:  μάλα πού σφισι θυμὸς </p>
<p>αἰὲν ἐυφροσύνῃσιν ἰαίνεται εἵνεκα σεῖο, </p>
<p>λευσσόντων τοιόνδε θάλος χορὸν εἰσοιχνεῦσαν. </p>
<p>κεῖνος δ' αὖ περὶ κῆρι μακάρτατος ἔξοχον ἄλλων, </p>
<p>ὅς κέ σ' ἐέδνοισι βρίσας οἶκόνδ' ἀγάγηται. </p>
<p>οὐ γάρ πω τοιοῦτον ἴδον βροτὸν ὀφθαλμοῖσιν, </p>
<p>οὔτ' ἄνδρ' οὔτε γυναῖκα:  σέβας μ' ἔχει εἰσορόωντα. </p>
<p>Δήλῳ δή ποτε τοῖον Ἀπόλλωνος παρὰ βωμῷ </p>
<p>φοίνικος νέον ἔρνος ἀνερχόμενον ἐνόησα:  </p>
<p>ἦλθον γὰρ καὶ κεῖσε, πολὺς δέ μοι ἕσπετο λαός, </p>
<p>τὴν ὁδὸν ᾗ δὴ μέλλεν ἐμοὶ κακὰ κήδε' ἔσεσθαι. </p>
<p>ὣς δ' αὔτως καὶ κεῖνο ἰδὼν ἐτεθήπεα θυμῷ </p>
<p>δήν, ἐπεὶ οὔ πω τοῖον ἀνήλυθεν ἐκ δόρυ γαίης, </p>
<p>ὡς σέ, γύναι, ἄγαμαί τε τέθηπά τε, δείδια δ' αἰνῶς </p>
<p>γούνων ἅψασθαι:  χαλεπὸν δέ με πένθος ἱκάνει. </p>
<p>χθιζὸς ἐεικοστῷ φύγον ἤματι οἴνοπα πόντον:  </p>
<p>τόφρα δέ μ' αἰεὶ κῦμ' ἐφόρει κραιπναί τε θύελλαι </p>
<p>νήσου ἀπ' Ὠγυγίης. νῦν δ' ἐνθάδε κάββαλε δαίμων, </p>
<p>ὄφρ' ἔτι που καὶ τῇδε πάθω κακόν:  οὐ γὰρ ὀίω </p>
<p>παύσεσθ', ἀλλ' ἔτι πολλὰ θεοὶ τελέουσι πάροιθεν. </p>
<p>ἀλλά, ἄνασσ', ἐλέαιρε:  σὲ γὰρ κακὰ πολλὰ μογήσας </p>
<p>ἐς πρώτην ἱκόμην, τῶν δ' ἄλλων οὔ τινα οἶδα </p>
<p>ἀνθρώπων, οἳ τήνδε πόλιν καὶ γαῖαν ἔχουσιν. </p>
<p>ἄστυ δέ μοι δεῖξον, δὸς δὲ ῥάκος ἀμφιβαλέσθαι, </p>
<p>εἴ τί που εἴλυμα σπείρων ἔχες ἐνθάδ' ἰοῦσα. </p>
<p>σοὶ δὲ θεοὶ τόσα δοῖεν ὅσα φρεσὶ σῇσι μενοινᾷς, </p>
<p>ἄνδρα τε καὶ οἶκον, καὶ ὁμοφροσύνην ὀπάσειαν </p>
<p>ἐσθλήν:  οὐ μὲν γὰρ τοῦ γε κρεῖσσον καὶ ἄρειον, </p>
<p>ἢ ὅθ' ὁμοφρονέοντε νοήμασιν οἶκον ἔχητον </p>
<p>ἀνὴρ ἠδὲ γυνή:  πόλλ' ἄλγεα δυσμενέεσσι, </p>
<p>χάρματα δ' εὐμενέτῃσι, μάλιστα δέ τ' ἔκλυον αὐτοί. </p>
<p>τὸν δ' αὖ Ναυσικάα λευκώλενος ἀντίον ηὔδα:  </p>
<p>ξεῖν', ἐπεὶ οὔτε κακῷ οὔτ' ἄφρονι φωτὶ ἔοικας: </p>
<p>Ζεὺς δ' αὐτὸς νέμει ὄλβον Ὀλύμπιος ἀνθρώποισιν, </p>
<p>ἐσθλοῖς ἠδὲ κακοῖσιν, ὅπως ἐθέλῃσιν, ἑκάστῳ:  </p>
<p>καί που σοὶ τάδ' ἔδωκε, σὲ δὲ χρὴ τετλάμεν ἔμπης. </p>
<p>νῦν δ', ἐπεὶ ἡμετέρην τε πόλιν καὶ γαῖαν ἱκάνεις, </p>
<p>οὔτ' οὖν ἐσθῆτος δευήσεαι οὔτε τευ ἄλλου, </p>
<p>ὧν ἐπέοιχ' ἱκέτην ταλαπείριον ἀντιάσαντα. </p>
<p>ἄστυ δέ τοι δείξω, ἐρέω δέ τοι οὔνομα λαῶν. </p>
<p>Φαίηκες μὲν τήνδε πόλιν καὶ γαῖαν ἔχουσιν, </p>
<p>εἰμὶ δ' ἐγὼ θυγάτηρ μεγαλήτορος Ἀλκινόοιο, </p>
<p>τοῦ δ' ἐκ Φαιήκων ἔχεται κάρτος τε βίη τε. </p>
<p>ἦ ῥα καὶ ἀμφιπόλοισιν ἐυπλοκάμοισι κέλευσε:  </p>
<p>στῆτέ μοι, ἀμφίπολοι:  πόσε φεύγετε φῶτα ἰδοῦσαι; </p>
<p>ἦ μή πού τινα δυσμενέων φάσθ' ἔμμεναι ἀνδρῶν; </p>
<p>οὐκ ἔσθ' οὗτος ἀνὴρ διερὸς βροτὸς οὐδὲ γένηται, </p>
<p>ὅς κεν Φαιήκων ἀνδρῶν ἐς γαῖαν ἵκηται </p>
<p>δηιοτῆτα φέρων:  μάλα γὰρ φίλοι ἀθανάτοισιν. </p>
<p>οἰκέομεν δ' ἀπάνευθε πολυκλύστῳ ἐνὶ πόντῳ, </p>
<p>ἔσχατοι, οὐδέ τις ἄμμι βροτῶν ἐπιμίσγεται ἄλλος. </p>
<p>ἀλλ' ὅδε τις δύστηνος ἀλώμενος ἐνθάδ' ἱκάνει, </p>
<p>τὸν νῦν χρὴ κομέειν:  πρὸς γὰρ Διός εἰσιν ἅπαντες </p>
<p>ξεῖνοί τε πτωχοί τε, δόσις δ' ὀλίγη τε φίλη τε. </p>
<p>ἀλλὰ δότ', ἀμφίπολοι, ξείνῳ βρῶσίν τε πόσιν τε, </p>
<p>λούσατέ τ' ἐν ποταμῷ, ὅθ' ἐπὶ σκέπας ἔστ' ἀνέμοιο. </p>
<p>ὣς ἔφαθ', αἱ δ' ἔσταν τε καὶ ἀλλήλῃσι κέλευσαν, </p>
<p>κὰδ δ' ἄρ' Ὀδυσσῆ' εἷσαν ἐπὶ σκέπας, ὡς ἐκέλευσεν </p>
<p>Ναυσικάα θυγάτηρ μεγαλήτορος Ἀλκινόοιο:  </p>
<p>πὰρ δ' ἄρα οἱ φᾶρός τε χιτῶνά τε εἵματ' ἔθηκαν, </p>
<p>δῶκαν δὲ χρυσέῃ ἐν ληκύθῳ ὑγρὸν ἔλαιον, </p>
<p>ἤνωγον δ' ἄρα μιν λοῦσθαι ποταμοῖο ῥοῇσιν. </p>
<p>δή ῥα τότ' ἀμφιπόλοισι μετηύδα δῖος Ὀδυσσεύς: </p>
<p>ἀμφίπολοι, στῆθ' οὕτω ἀπόπροθεν, ὄφρ' ἐγὼ αὐτὸς </p>
<p>ἅλμην ὤμοιιν ἀπολούσομαι, ἀμφὶ δ' ἐλαίῳ </p>
<p>χρίσομαι:  ἦ γὰρ δηρὸν ἀπὸ χροός ἐστιν ἀλοιφή. </p>
<p>ἄντην δ' οὐκ ἂν ἐγώ γε λοέσσομαι:  αἰδέομαι γὰρ </p>
<p>γυμνοῦσθαι κούρῃσιν ἐυπλοκάμοισι μετελθών. </p>
<p>ὣς ἔφαθ', αἱ δ' ἀπάνευθεν ἴσαν, εἶπον δ' ἄρα κούρῃ. </p>
<p>αὐτὰρ ὁ ἐκ ποταμοῦ χρόα νίζετο δῖος Ὀδυσσεὺς </p>
<p>ἅλμην, ἥ οἱ νῶτα καὶ εὐρέας ἄμπεχεν ὤμους, </p>
<p>ἐκ κεφαλῆς δ' ἔσμηχεν ἁλὸς χνόον ἀτρυγέτοιο. </p>
<p>αὐτὰρ ἐπεὶ δὴ πάντα λοέσσατο καὶ λίπ' ἄλειψεν, </p>
<p>ἀμφὶ δὲ εἵματα ἕσσαθ' ἅ οἱ πόρε παρθένος ἀδμής, </p>
<p>τὸν μὲν Ἀθηναίη θῆκεν Διὸς ἐκγεγαυῖα </p>
<p>μείζονά τ' εἰσιδέειν καὶ πάσσονα, κὰδ δὲ κάρητος </p>
<p>οὔλας ἧκε κόμας, ὑακινθίνῳ ἄνθει ὁμοίας. </p>
<p>ὡς δ' ὅτε τις χρυσὸν περιχεύεται ἀργύρῳ ἀνὴρ </p>
<p>ἴδρις, ὃν Ἥφαιστος δέδαεν καὶ Παλλὰς Ἀθήνη </p>
<p>τέχνην παντοίην, χαρίεντα δὲ ἔργα τελείει, </p>
<p>ὣς ἄρα τῷ κατέχευε χάριν κεφαλῇ τε καὶ ὤμοις. </p>
<p>ἕζετ' ἔπειτ' ἀπάνευθε κιὼν ἐπὶ θῖνα θαλάσσης, </p>
<p>κάλλεϊ καὶ χάρισι στίλβων:  θηεῖτο δὲ κούρη. </p>
<p>δή ῥα τότ' ἀμφιπόλοισιν ἐυπλοκάμοισι μετηύδα:  </p>
<p>κλῦτέ μευ, ἀμφίπολοι λευκώλενοι, ὄφρα τι εἴπω. </p>
<p>οὐ πάντων ἀέκητι θεῶν, οἳ Ὄλυμπον ἔχουσιν, </p>
<p>Φαιήκεσσ' ὅδ' ἀνὴρ ἐπιμίσγεται ἀντιθέοισι:  </p>
<p>πρόσθεν μὲν γὰρ δή μοι ἀεικέλιος δέατ' εἶναι, </p>
<p>νῦν δὲ θεοῖσιν ἔοικε, τοὶ οὐρανὸν εὐρὺν ἔχουσιν. </p>
<p>αἲ γὰρ ἐμοὶ τοιόσδε πόσις κεκλημένος εἴη </p>
<p>ἐνθάδε ναιετάων, καὶ οἱ ἅδοι αὐτόθι μίμνειν. </p>
<p>ἀλλὰ δότ', ἀμφίπολοι, ξείνῳ βρῶσίν τε πόσιν τε. </p>
<p>ὣς ἔφαθ', αἱ δ' ἄρα τῆς μάλα μὲν κλύον ἠδ' ἐπίθοντο, </p>
<p>πὰρ δ' ἄρ' Ὀδυσσῆι ἔθεσαν βρῶσίν τε πόσιν τε. </p>
<p>ἦ τοι ὁ πῖνε καὶ ἦσθε πολύτλας δῖος Ὀδυσσεὺς </p>
<p>ἁρπαλέως: δηρὸν γὰρ ἐδητύος ἦεν ἄπαστος. </p>
<p>αὐτὰρ Ναυσικάα λευκώλενος ἄλλ' ἐνόησεν:  </p>
<p>εἵματ' ἄρα πτύξασα τίθει καλῆς ἐπ' ἀπήνης, </p>
<p>ζεῦξεν δ' ἡμιόνους κρατερώνυχας, ἂν δ' ἔβη αὐτή, </p>
<p>ὤτρυνεν δ' Ὀδυσῆα, ἔπος τ' ἔφατ' ἔκ τ' ὀνόμαζεν:  </p>
<p>ὄρσεο δὴ νῦν, ξεῖνε, πόλινδ' ἴμεν ὄφρα σε πέμψω </p>
<p>πατρὸς ἐμοῦ πρὸς δῶμα δαΐφρονος, ἔνθα σέ φημι </p>
<p>πάντων Φαιήκων εἰδησέμεν ὅσσοι ἄριστοι. </p>
<p>ἀλλὰ μάλ' ὧδ' ἔρδειν, δοκέεις δέ μοι οὐκ ἀπινύσσειν:  </p>
<p>ὄφρ' ἂν μέν κ' ἀγροὺς ἴομεν καὶ ἔργ' ἀνθρώπων, </p>
<p>τόφρα σὺν ἀμφιπόλοισι μεθ' ἡμιόνους καὶ ἄμαξαν </p>
<p>καρπαλίμως ἔρχεσθαι:  ἐγὼ δ' ὁδὸν ἡγεμονεύσω. </p>
<p>αὐτὰρ ἐπὴν πόλιος ἐπιβήομεν, ἣν πέρι πύργος </p>
<p>ὑψηλός, καλὸς δὲ λιμὴν ἑκάτερθε πόληος, </p>
<p>λεπτὴ δ' εἰσίθμη:  νῆες δ' ὁδὸν ἀμφιέλισσαι </p>
<p>εἰρύαται:  πᾶσιν γὰρ ἐπίστιόν ἐστιν ἑκάστῳ. </p>
<p>ἔνθα δέ τέ σφ' ἀγορὴ καλὸν Ποσιδήιον ἀμφίς, </p>
<p>ῥυτοῖσιν λάεσσι κατωρυχέεσσ' ἀραρυῖα. </p>
<p>ἔνθα δὲ νηῶν ὅπλα μελαινάων ἀλέγουσι, </p>
<p>πείσματα καὶ σπεῖρα, καὶ ἀποξύνουσιν ἐρετμά. </p>
<p>οὐ γὰρ Φαιήκεσσι μέλει βιὸς οὐδὲ φαρέτρη, </p>
<p>ἀλλ' ἱστοὶ καὶ ἐρετμὰ νεῶν καὶ νῆες ἐῖσαι, </p>
<p>ᾗσιν ἀγαλλόμενοι πολιὴν περόωσι θάλασσαν. </p>
<p>τῶν ἀλεείνω φῆμιν ἀδευκέα, μή τις ὀπίσσω </p>
<p>μωμεύῃ:  μάλα δ' εἰσὶν ὑπερφίαλοι κατὰ δῆμον:  </p>
<p>καί νύ τις ὧδ' εἴπῃσι κακώτερος ἀντιβολήσας: </p>
<p>τίς δ' ὅδε Ναυσικάᾳ ἕπεται καλός τε μέγας τε </p>
<p>ξεῖνος; ποῦ δέ μιν εὗρε; πόσις νύ οἱ ἔσσεται αὐτῇ. </p>
<p>ἦ τινά που πλαγχθέντα κομίσσατο ἧς ἀπὸ νηὸς </p>
<p>ἀνδρῶν τηλεδαπῶν, ἐπεὶ οὔ τινες ἐγγύθεν εἰσίν:  </p>
<p>ἤ τίς οἱ εὐξαμένῃ πολυάρητος θεὸς ἦλθεν </p>
<p>οὐρανόθεν καταβάς, ἕξει δέ μιν ἤματα πάντα. </p>
<p>βέλτερον, εἰ καὐτή περ ἐποιχομένη πόσιν εὗρεν </p>
<p>ἄλλοθεν:  ἦ γὰρ τούσδε γ' ἀτιμάζει κατὰ δῆμον </p>
<p>Φαίηκας, τοί μιν μνῶνται πολέες τε καὶ ἐσθλοί. </p>
<p>ὣς ἐρέουσιν, ἐμοὶ δέ κ' ὀνείδεα ταῦτα γένοιτο. </p>
<p>καὶ δ' ἄλλῃ νεμεσῶ, ἥ τις τοιαῦτά γε ῥέζοι, </p>
<p>ἥ τ' ἀέκητι φίλων πατρὸς καὶ μητρὸς ἐόντων, </p>
<p>ἀνδράσι μίσγηται, πρίν γ' ἀμφάδιον γάμον ἐλθεῖν. </p>
<p>ξεῖνε, σὺ δ' ὦκ' ἐμέθεν ξυνίει ἔπος, ὄφρα τάχιστα </p>
<p>πομπῆς καὶ νόστοιο τύχῃς παρὰ πατρὸς ἐμοῖο. </p>
<p>δήεις ἀγλαὸν ἄλσος Ἀθήνης ἄγχι κελεύθου </p>
<p>αἰγείρων:  ἐν δὲ κρήνη νάει, ἀμφὶ δὲ λειμών:  </p>
<p>ἔνθα δὲ πατρὸς ἐμοῦ τέμενος τεθαλυῖά τ' ἀλωή, </p>
<p>τόσσον ἀπὸ πτόλιος, ὅσσον τε γέγωνε βοήσας. </p>
<p>ἔνθα καθεζόμενος μεῖναι χρόνον, εἰς ὅ κεν ἡμεῖς </p>
<p>ἄστυδε ἔλθωμεν καὶ ἱκώμεθα δώματα πατρός. </p>
<p>αὐτὰρ ἐπὴν ἡμέας ἔλπῃ ποτὶ δώματ' ἀφῖχθαι, </p>
<p>καὶ τότε Φαιήκων ἴμεν ἐς πόλιν ἠδ' ἐρέεσθαι </p>
<p>δώματα πατρὸς ἐμοῦ μεγαλήτορος Ἀλκινόοιο. </p>
<p>ῥεῖα δ' ἀρίγνωτ' ἐστί, καὶ ἂν πάϊς ἡγήσαιτο </p>
<p>νήπιος: οὐ μὲν γάρ τι ἐοικότα τοῖσι τέτυκται </p>
<p>δώματα Φαιήκων, οἷος δόμος Ἀλκινόοιο </p>
<p>ἥρωος. ἀλλ' ὁπότ' ἄν σε δόμοι κεκύθωσι καὶ αὐλή, </p>
<p>ὦκα μάλα μεγάροιο διελθέμεν, ὄφρ' ἂν ἵκηαι </p>
<p>μητέρ' ἐμήν:  ἡ δ' ἧσται ἐπ' ἐσχάρῃ ἐν πυρὸς αὐγῇ, </p>
<p>ἠλάκατα στρωφῶσ' ἁλιπόρφυρα, θαῦμα ἰδέσθαι, </p>
<p>κίονι κεκλιμένη:  δμωαὶ δέ οἱ εἵατ' ὄπισθεν. </p>
<p>ἔνθα δὲ πατρὸς ἐμοῖο θρόνος ποτικέκλιται αὐτῇ, </p>
<p>τῷ ὅ γε οἰνοποτάζει ἐφήμενος ἀθάνατος ὥς. </p>
<p>τὸν παραμειψάμενος μητρὸς περὶ γούνασι χεῖρας </p>
<p>βάλλειν ἡμετέρης, ἵνα νόστιμον ἦμαρ ἴδηαι </p>
<p>χαίρων καρπαλίμως, εἰ καὶ μάλα τηλόθεν ἐσσί. </p>
<p>εἴ κέν τοι κείνη γε φίλα φρονέῃσ' ἐνὶ θυμῷ, </p>
<p>ἐλπωρή τοι ἔπειτα φίλους τ' ἰδέειν καὶ ἱκέσθαι </p>
<p>οἶκον ἐυκτίμενον καὶ σὴν ἐς πατρίδα γαῖαν. </p>
<p>ὣς ἄρα φωνήσασ' ἵμασεν μάστιγι φαεινῇ </p>
<p>ἡμιόνους: αἱ δ' ὦκα λίπον ποταμοῖο ῥέεθρα. </p>
<p>αἱ δ' ἐὺ μὲν τρώχων, ἐὺ δὲ πλίσσοντο πόδεσσιν:  </p>
<p>ἡ δὲ μάλ' ἡνιόχευεν, ὅπως ἅμ' ἑποίατο πεζοὶ </p>
<p>ἀμφίπολοί τ' Ὀδυσεύς τε, νόῳ δ' ἐπέβαλλεν ἱμάσθλην. </p>
<p>δύσετό τ' ἠέλιος καὶ τοὶ κλυτὸν ἄλσος ἵκοντο </p>
<p>ἱρὸν Ἀθηναίης, ἵν' ἄρ' ἕζετο δῖος Ὀδυσσεύς. </p>
<p>αὐτίκ' ἔπειτ' ἠρᾶτο Διὸς κούρῃ μεγάλοιο:  </p>
<p>κλῦθί μευ, αἰγιόχοιο Διὸς τέκος, Ἀτρυτώνη:  </p>
<p>νῦν δή πέρ μευ ἄκουσον, ἐπεὶ πάρος οὔ ποτ' ἄκουσας </p>
<p>ῥαιομένου, ὅτε μ' ἔρραιε κλυτὸς ἐννοσίγαιος. </p>
<p>δός μ' ἐς Φαίηκας φίλον ἐλθεῖν ἠδ' ἐλεεινόν. </p>
<p>ὣς ἔφατ' εὐχόμενος, τοῦ δ' ἔκλυε Παλλὰς Ἀθήνη. </p>
<p>αὐτῷ δ' οὔ πω φαίνετ' ἐναντίη:  αἴδετο γάρ ῥα </p>
<p>πατροκασίγνητον:  ὁ δ' ἐπιζαφελῶς μενέαινεν </p>
<p>ἀντιθέῳ Ὀδυσῆι πάρος ἣν γαῖαν ἱκέσθαι. </p></div1>
<div1 lines="347" n="7">
<p>ὧς ὁ μὲν ἔνθ' ἠρᾶτο πολύτλας δῖος Ὀδυσσεύς, </p>
<p>κούρην δὲ προτὶ ἄστυ φέρεν μένος ἡμιόνοιιν. </p>
<p>ἡ δ' ὅτε δὴ οὗ πατρὸς ἀγακλυτὰ δώμαθ' ἵκανε, </p>
<p>στῆσεν ἄρ' ἐν προθύροισι, κασίγνητοι δέ μιν ἀμφὶς </p>
<p>ἵσταντ' ἀθανάτοις ἐναλίγκιοι, οἵ ῥ' ὑπ' ἀπήνης </p>
<p>ἡμιόνους ἔλυον ἐσθῆτά τε ἔσφερον εἴσω. </p>
<p>αὐτὴ δ' ἐς θάλαμον ἑὸν ἤιε:  δαῖε δέ οἱ πῦρ </p>
<p>γρῆυς Ἀπειραίη, θαλαμηπόλος Εὐρυμέδουσα, </p>
<p>τήν ποτ' Ἀπείρηθεν νέες ἤγαγον ἀμφιέλισσαι:  </p>
<p>Ἀλκινόῳ δ' αὐτὴν γέρας ἔξελον, οὕνεκα πᾶσιν </p>
<p>Φαιήκεσσιν ἄνασσε, θεοῦ δ' ὣς δῆμος ἄκουεν:  </p>
<p>ἣ τρέφε Ναυσικάαν λευκώλενον ἐν μεγάροισιν. </p>
<p>ἥ οἱ πῦρ ἀνέκαιε καὶ εἴσω δόρπον ἐκόσμει. </p>
<p>καὶ τότ' Ὀδυσσεὺς ὦρτο πόλινδ' ἴμεν:  ἀμφὶ δ' Ἀθήνη </p>
<p>πολλὴν ἠέρα χεῦε φίλα φρονέουσ' Ὀδυσῆι, </p>
<p>μή τις Φαιήκων μεγαθύμων ἀντιβολήσας </p>
<p>κερτομέοι τ' ἐπέεσσι καὶ ἐξερέοιθ' ὅτις εἴη. </p>
<p>ἀλλ' ὅτε δὴ ἄρ' ἔμελλε πόλιν δύσεσθαι ἐραννήν, </p>
<p>ἔνθα οἱ ἀντεβόλησε θεά, γλαυκῶπις Ἀθήνη, </p>
<p>παρθενικῇ ἐικυῖα νεήνιδι, κάλπιν ἐχούσῃ. </p>
<p>στῆ δὲ πρόσθ' αὐτοῦ, ὁ δ' ἀνείρετο δῖος Ὀδυσσεύς: </p>
<p>ὦ τέκος, οὐκ ἄν μοι δόμον ἀνέρος ἡγήσαιο </p>
<p>Ἀλκινόου, ὃς τοῖσδε μετ' ἀνθρώποισι ἀνάσσει; </p>
<p>καὶ γὰρ ἐγὼ ξεῖνος ταλαπείριος ἐνθάδ' ἱκάνω </p>
<p>τηλόθεν ἐξ ἀπίης γαίης: τῷ οὔ τινα οἶδα </p>
<p>ἀνθρώπων, οἳ τήνδε πόλιν καὶ γαῖαν ἔχουσιν. </p>
<p>τὸν δ' αὖτε προσέειπε θεά, γλαυκῶπις Ἀθήνη:  </p>
<p>τοιγὰρ ἐγώ τοι, ξεῖνε πάτερ, δόμον, ὅν με κελεύεις, </p>
<p>δείξω, ἐπεί μοι πατρὸς ἀμύμονος ἐγγύθι ναίει. </p>
<p>ἀλλ' ἴθι σιγῇ τοῖον, ἐγὼ δ' ὁδὸν ἡγεμονεύσω, </p>
<p>μηδέ τιν' ἀνθρώπων προτιόσσεο μηδ' ἐρέεινε. </p>
<p>οὐ γὰρ ξείνους οἵδε μάλ' ἀνθρώπους ἀνέχονται, </p>
<p>οὐδ' ἀγαπαζόμενοι φιλέουσ' ὅς κ' ἄλλοθεν ἔλθῃ. </p>
<p>νηυσὶ θοῇσιν τοί γε πεποιθότες ὠκείῃσι </p>
<p>λαῖτμα μέγ' ἐκπερόωσιν, ἐπεί σφισι δῶκ' ἐνοσίχθων:  </p>
<p>τῶν νέες ὠκεῖαι ὡς εἰ πτερὸν ἠὲ νόημα. </p>
<p>ὣς ἄρα φωνήσασ' ἡγήσατο Παλλὰς Ἀθήνη </p>
<p>καρπαλίμως: ὁ δ' ἔπειτα μετ' ἴχνια βαῖνε θεοῖο. </p>
<p>τὸν δ' ἄρα Φαίηκες ναυσικλυτοὶ οὐκ ἐνόησαν </p>
<p>ἐρχόμενον κατὰ ἄστυ διὰ σφέας: οὐ γὰρ Ἀθήνη </p>
<p>εἴα ἐυπλόκαμος, δεινὴ θεός, ἥ ῥά οἱ ἀχλὺν </p>
<p>θεσπεσίην κατέχευε φίλα φρονέουσ' ἐνὶ θυμῷ. </p>
<p>θαύμαζεν δ' Ὀδυσεὺς λιμένας καὶ νῆας ἐίσας </p>
<p>αὐτῶν θ' ἡρώων ἀγορὰς καὶ τείχεα μακρὰ </p>
<p>ὑψηλά, σκολόπεσσιν ἀρηρότα, θαῦμα ἰδέσθαι. </p>
<p>ἀλλ' ὅτε δὴ βασιλῆος ἀγακλυτὰ δώμαθ' ἵκοντο, </p>
<p>τοῖσι δὲ μύθων ἦρχε θεά, γλαυκῶπις Ἀθήνη:  </p>
<p>οὗτος δή τοι, ξεῖνε πάτερ, δόμος, ὅν με κελεύεις </p>
<p>πεφραδέμεν:  δήεις δὲ διοτρεφέας βασιλῆας </p>
<p>δαίτην δαινυμένους: σὺ δ' ἔσω κίε, μηδέ τι θυμῷ </p>
<p>τάρβει:  θαρσαλέος γὰρ ἀνὴρ ἐν πᾶσιν ἀμείνων </p>
<p>ἔργοισιν τελέθει, εἰ καί ποθεν ἄλλοθεν ἔλθοι. </p>
<p>δέσποιναν μὲν πρῶτα κιχήσεαι ἐν μεγάροισιν:  </p>
<p>Ἀρήτη δ' ὄνομ' ἐστὶν ἐπώνυμον, ἐκ δὲ τοκήων </p>
<p>τῶν αὐτῶν οἵ περ τέκον Ἀλκίνοον βασιλῆα. </p>
<p>Ναυσίθοον μὲν πρῶτα Ποσειδάων ἐνοσίχθων </p>
<p>γείνατο καὶ Περίβοια, γυναικῶν εἶδος ἀρίστη, </p>
<p>ὁπλοτάτη θυγάτηρ μεγαλήτορος Εὐρυμέδοντος, </p>
<p>ὅς ποθ' ὑπερθύμοισι Γιγάντεσσιν βασίλευεν. </p>
<p>ἀλλ' ὁ μὲν ὤλεσε λαὸν ἀτάσθαλον, ὤλετο δ' αὐτός: </p>
<p>τῇ δὲ Ποσειδάων ἐμίγη καὶ ἐγείνατο παῖδα </p>
<p>Ναυσίθοον μεγάθυμον, ὃς ἐν Φαίηξιν ἄνασσε:  </p>
<p>Ναυσίθοος δ' ἔτεκεν Ῥηξήνορά τ' Ἀλκίνοόν τε. </p>
<p>τὸν μὲν ἄκουρον ἐόντα βάλ' ἀργυρότοξος Ἀπόλλων </p>
<p>νυμφίον ἐν μεγάρῳ, μίαν οἴην παῖδα λιπόντα </p>
<p>Ἀρήτην:  τὴν δ' Ἀλκίνοος ποιήσατ' ἄκοιτιν, </p>
<p>καί μιν ἔτισ', ὡς οὔ τις ἐπὶ χθονὶ τίεται ἄλλη, </p>
<p>ὅσσαι νῦν γε γυναῖκες ὑπ' ἀνδράσιν οἶκον ἔχουσιν. </p>
<p>ὣς κείνη περὶ κῆρι τετίμηταί τε καὶ ἔστιν </p>
<p>ἔκ τε φίλων παίδων ἔκ τ' αὐτοῦ Ἀλκινόοιο </p>
<p>καὶ λαῶν, οἵ μίν ῥα θεὸν ὣς εἰσορόωντες </p>
<p>δειδέχαται μύθοισιν, ὅτε στείχῃσ' ἀνὰ ἄστυ. </p>
<p>οὐ μὲν γάρ τι νόου γε καὶ αὐτὴ δεύεται ἐσθλοῦ:  </p>
<p>ᾗσι τ' ἐὺ φρονέῃσι καὶ ἀνδράσι νείκεα λύει. </p>
<p>εἴ κέν τοι κείνη γε φίλα φρονέῃσ' ἐνὶ θυμῷ, </p>
<p>ἐλπωρή τοι ἔπειτα φίλους τ' ἰδέειν καὶ ἱκέσθαι </p>
<p>οἶκον ἐς ὑψόροφον καὶ σὴν ἐς πατρίδα γαῖαν. </p>
<p>ὣς ἄρα φωνήσασ' ἀπέβη γλαυκῶπις Ἀθήνη </p>
<p>πόντον ἐπ' ἀτρύγετον, λίπε δὲ Σχερίην ἐρατεινήν, </p>
<p>ἵκετο δ' ἐς Μαραθῶνα καὶ εὐρυάγυιαν Ἀθήνην, </p>
<p>δῦνε δ' Ἐρεχθῆος πυκινὸν δόμον. αὐτὰρ Ὀδυσσεὺς </p>
<p>Ἀλκινόου πρὸς δώματ' ἴε κλυτά:  πολλὰ δέ οἱ κῆρ </p>
<p>ὥρμαιν' ἱσταμένῳ, πρὶν χάλκεον οὐδὸν ἱκέσθαι. </p>
<p>ὥς τε γὰρ ἠελίου αἴγλη πέλεν ἠὲ σελήνης </p>
<p>δῶμα καθ' ὑψερεφὲς μεγαλήτορος Ἀλκινόοιο. </p>
<p>χάλκεοι μὲν γὰρ τοῖχοι ἐληλέδατ' ἔνθα καὶ ἔνθα, </p>
<p>ἐς μυχὸν ἐξ οὐδοῦ, περὶ δὲ θριγκὸς κυάνοιο:  </p>
<p>χρύσειαι δὲ θύραι πυκινὸν δόμον ἐντὸς ἔεργον:  </p>
<p>σταθμοὶ δ' ἀργύρεοι ἐν χαλκέῳ ἕστασαν οὐδῷ, </p>
<p>ἀργύρεον δ' ἐφ' ὑπερθύριον, χρυσέη δὲ κορώνη. </p>
<p>χρύσειοι δ' ἑκάτερθε καὶ ἀργύρεοι κύνες ἦσαν, </p>
<p>οὓς Ἥφαιστος ἔτευξεν ἰδυίῃσι πραπίδεσσι </p>
<p>δῶμα φυλασσέμεναι μεγαλήτορος Ἀλκινόοιο, </p>
<p>ἀθανάτους ὄντας καὶ ἀγήρως ἤματα πάντα. </p>
<p>ἐν δὲ θρόνοι περὶ τοῖχον ἐρηρέδατ' ἔνθα καὶ ἔνθα, </p>
<p>ἐς μυχὸν ἐξ οὐδοῖο διαμπερές, ἔνθ' ἐνὶ πέπλοι </p>
<p>λεπτοὶ ἐύννητοι βεβλήατο, ἔργα γυναικῶν. </p>
<p>ἔνθα δὲ Φαιήκων ἡγήτορες ἑδριόωντο </p>
<p>πίνοντες καὶ ἔδοντες: ἐπηετανὸν γὰρ ἔχεσκον. </p>
<p>χρύσειοι δ' ἄρα κοῦροι ἐυδμήτων ἐπὶ βωμῶν </p>
<p>ἕστασαν αἰθομένας δαΐδας μετὰ χερσὶν ἔχοντες, </p>
<p>φαίνοντες νύκτας κατὰ δώματα δαιτυμόνεσσι. </p>
<p>πεντήκοντα δέ οἱ δμωαὶ κατὰ δῶμα γυναῖκες </p>
<p>αἱ μὲν ἀλετρεύουσι μύλῃς ἔπι μήλοπα καρπόν, </p>
<p>αἱ δ' ἱστοὺς ὑφόωσι καὶ ἠλάκατα στρωφῶσιν </p>
<p>ἥμεναι, οἷά τε φύλλα μακεδνῆς αἰγείροιο:  </p>
<p>καιρουσσέων δ' ὀθονέων ἀπολείβεται ὑγρὸν ἔλαιον. </p>
<p>ὅσσον Φαίηκες περὶ πάντων ἴδριες ἀνδρῶν </p>
<p>νῆα θοὴν ἐνὶ πόντῳ ἐλαυνέμεν, ὣς δὲ γυναῖκες </p>
<p>ἱστῶν τεχνῆσσαι:  πέρι γάρ σφισι δῶκεν Ἀθήνη </p>
<p>ἔργα τ' ἐπίστασθαι περικαλλέα καὶ φρένας ἐσθλάς. </p>
<p>ἔκτοσθεν δ' αὐλῆς μέγας ὄρχατος ἄγχι θυράων </p>
<p>τετράγυος: περὶ δ' ἕρκος ἐλήλαται ἀμφοτέρωθεν. </p>
<p>ἔνθα δὲ δένδρεα μακρὰ πεφύκασι τηλεθόωντα, </p>
<p>ὄγχναι καὶ ῥοιαὶ καὶ μηλέαι ἀγλαόκαρποι </p>
<p>συκέαι τε γλυκεραὶ καὶ ἐλαῖαι τηλεθόωσαι. </p>
<p>τάων οὔ ποτε καρπὸς ἀπόλλυται οὐδ' ἀπολείπει </p>
<p>χείματος οὐδὲ θέρευς, ἐπετήσιος: ἀλλὰ μάλ' αἰεὶ </p>
<p>Ζεφυρίη πνείουσα τὰ μὲν φύει, ἄλλα δὲ πέσσει. </p>
<p>ὄγχνη ἐπ' ὄγχνῃ γηράσκει, μῆλον δ' ἐπὶ μήλῳ, </p>
<p>αὐτὰρ ἐπὶ σταφυλῇ σταφυλή, σῦκον δ' ἐπὶ σύκῳ. </p>
<p>ἔνθα δέ οἱ πολύκαρπος ἀλωὴ ἐρρίζωται, </p>
<p>τῆς ἕτερον μὲν θειλόπεδον λευρῷ ἐνὶ χώρῳ </p>
<p>τέρσεται ἠελίῳ, ἑτέρας δ' ἄρα τε τρυγόωσιν, </p>
<p>ἄλλας δὲ τραπέουσι:  πάροιθε δέ τ' ὄμφακές εἰσιν </p>
<p>ἄνθος ἀφιεῖσαι, ἕτεραι δ' ὑποπερκάζουσιν. </p>
<p>ἔνθα δὲ κοσμηταὶ πρασιαὶ παρὰ νείατον ὄρχον </p>
<p>παντοῖαι πεφύασιν, ἐπηετανὸν γανόωσαι:  </p>
<p>ἐν δὲ δύω κρῆναι ἡ μέν τ' ἀνὰ κῆπον ἅπαντα </p>
<p>σκίδναται, ἡ δ' ἑτέρωθεν ὑπ' αὐλῆς οὐδὸν ἵησι </p>
<p>πρὸς δόμον ὑψηλόν, ὅθεν ὑδρεύοντο πολῖται. </p>
<p>τοῖ' ἄρ' ἐν Ἀλκινόοιο θεῶν ἔσαν ἀγλαὰ δῶρα. </p>
<p>ἔνθα στὰς θηεῖτο πολύτλας δῖος Ὀδυσσεύς. </p>
<p>αὐτὰρ ἐπεὶ δὴ πάντα ἑῷ θηήσατο θυμῷ, </p>
<p>καρπαλίμως ὑπὲρ οὐδὸν ἐβήσετο δώματος εἴσω. </p>
<p>εὗρε δὲ Φαιήκων ἡγήτορας ἠδὲ μέδοντας </p>
<p>σπένδοντας δεπάεσσιν ἐυσκόπῳ ἀργεϊφόντῃ, </p>
<p>ᾧ πυμάτῳ σπένδεσκον, ὅτε μνησαίατο κοίτου. </p>
<p>αὐτὰρ ὁ βῆ διὰ δῶμα πολύτλας δῖος Ὀδυσσεὺς </p>
<p>πολλὴν ἠέρ' ἔχων, ἥν οἱ περίχευεν Ἀθήνη, </p>
<p>ὄφρ' ἵκετ' Ἀρήτην τε καὶ Ἀλκίνοον βασιλῆα. </p>
<p>ἀμφὶ δ' ἄρ' Ἀρήτης βάλε γούνασι χεῖρας Ὀδυσσεύς, </p>
<p>καὶ τότε δή ῥ' αὐτοῖο πάλιν χύτο θέσφατος ἀήρ. </p>
<p>οἱ δ' ἄνεῳ ἐγένοντο, δόμον κάτα φῶτα ἰδόντες: </p>
<p>θαύμαζον δ' ὁρόωντες. ὁ δὲ λιτάνευεν Ὀδυσσεύς: </p>
<p>Ἀρήτη, θύγατερ Ῥηξήνορος ἀντιθέοιο, </p>
<p>σόν τε πόσιν σά τε γούναθ' ἱκάνω πολλὰ μογήσας </p>
<p>τούσδε τε δαιτυμόνας: τοῖσιν θεοὶ ὄλβια δοῖεν </p>
<p>ζωέμεναι, καὶ παισὶν ἐπιτρέψειεν ἕκαστος </p>
<p>κτήματ' ἐνὶ μεγάροισι γέρας θ' ὅ τι δῆμος ἔδωκεν:  </p>
<p>αὐτὰρ ἐμοὶ πομπὴν ὀτρύνετε πατρίδ' ἱκέσθαι </p>
<p>θᾶσσον, ἐπεὶ δὴ δηθὰ φίλων ἄπο πήματα πάσχω. </p>
<p>ὣς εἰπὼν κατ' ἄρ' ἕζετ' ἐπ' ἐσχάρῃ ἐν κονίῃσιν </p>
<p>πὰρ πυρί:  οἱ δ' ἄρα πάντες ἀκὴν ἐγένοντο σιωπῇ. </p>
<p>ὀψὲ δὲ δὴ μετέειπε γέρων ἥρως Ἐχένηος, </p>
<p>ὃς δὴ Φαιήκων ἀνδρῶν προγενέστερος ἦεν </p>
<p>καὶ μύθοισι κέκαστο, παλαιά τε πολλά τε εἰδώς: </p>
<p>ὅ σφιν ἐὺ φρονέων ἀγορήσατο καὶ μετέειπεν:  </p>
<p>Ἀλκίνο', οὐ μέν τοι τόδε κάλλιον, οὐδὲ ἔοικε, </p>
<p>ξεῖνον μὲν χαμαὶ ἧσθαι ἐπ' ἐσχάρῃ ἐν κονίῃσιν, </p>
<p>οἵδε δὲ σὸν μῦθον ποτιδέγμενοι ἰσχανόωνται. </p>
<p>ἄλλ' ἄγε δὴ ξεῖνον μὲν ἐπὶ θρόνου ἀργυροήλου </p>
<p>εἷσον ἀναστήσας, σὺ δὲ κηρύκεσσι κέλευσον </p>
<p>οἶνον ἐπικρῆσαι, ἵνα καὶ Διὶ τερπικεραύνῳ </p>
<p>σπείσομεν, ὅς θ' ἱκέτῃσιν ἅμ' αἰδοίοισιν ὀπηδεῖ:  </p>
<p>δόρπον δὲ ξείνῳ ταμίη δότω ἔνδον ἐόντων. </p>
<p>αὐτὰρ ἐπεὶ τό γ' ἄκουσ' ἱερὸν μένος Ἀλκινόοιο, </p>
<p>χειρὸς ἑλὼν Ὀδυσῆα δαΐφρονα ποικιλομήτην </p>
<p>ὦρσεν ἀπ' ἐσχαρόφιν καὶ ἐπὶ θρόνου εἷσε φαεινοῦ, </p>
<p>υἱὸν ἀναστήσας ἀγαπήνορα Λαοδάμαντα, </p>
<p>ὅς οἱ πλησίον ἷζε, μάλιστα δέ μιν φιλέεσκεν. </p>
<p>χέρνιβα δ' ἀμφίπολος προχόῳ ἐπέχευε φέρουσα </p>
<p>καλῇ χρυσείῃ ὑπὲρ ἀργυρέοιο λέβητος, </p>
<p>νίψασθαι:  παρὰ δὲ ξεστὴν ἐτάνυσσε τράπεζαν. </p>
<p>σῖτον δ' αἰδοίη ταμίη παρέθηκε φέρουσα, </p>
<p>εἴδατα πόλλ' ἐπιθεῖσα, χαριζομένη παρεόντων. </p>
<p>αὐτὰρ ὁ πῖνε καὶ ἦσθε πολύτλας δῖος Ὀδυσσεύς. </p>
<p>καὶ τότε κήρυκα προσέφη μένος Ἀλκινόοιο:  </p>
<p>Ποντόνοε, κρητῆρα κερασσάμενος μέθυ νεῖμον </p>
<p>πᾶσιν ἀνὰ μέγαρον, ἵνα καὶ Διὶ τερπικεραύνῳ </p>
<p>σπείσομεν, ὅς θ' ἱκέτῃσιν ἅμ' αἰδοίοισιν ὀπηδεῖ. </p>
<p>ὣς φάτο, Ποντόνοος δὲ μελίφρονα οἶνον ἐκίρνα, </p>
<p>νώμησεν δ' ἄρα πᾶσιν ἐπαρξάμενος δεπάεσσιν. </p>
<p>αὐτὰρ ἐπεὶ σπεῖσάν τ' ἔπιόν θ', ὅσον ἤθελε θυμός, </p>
<p>τοῖσιν δ' Ἀλκίνοος ἀγορήσατο καὶ μετέειπε:  </p>
<p>κέκλυτε, Φαιήκων ἡγήτορες ἠδὲ μέδοντες </p>
<p>ὄφρ' εἴπω τά με θυμὸς ἐνὶ στήθεσσι κελεύει. </p>
<p>νῦν μὲν δαισάμενοι κατακείετε οἴκαδ' ἰόντες: </p>
<p>ἠῶθεν δὲ γέροντας ἐπὶ πλέονας καλέσαντες </p>
<p>ξεῖνον ἐνὶ μεγάροις ξεινίσσομεν ἠδὲ θεοῖσιν </p>
<p>ῥέξομεν ἱερὰ καλά, ἔπειτα δὲ καὶ περὶ πομπῆς </p>
<p>μνησόμεθ', ὥς χ' ὁ ξεῖνος ἄνευθε πόνου καὶ ἀνίης </p>
<p>πομπῇ ὑφ' ἡμετέρῃ ἣν πατρίδα γαῖαν ἵκηται </p>
<p>χαίρων καρπαλίμως, εἰ καὶ μάλα τηλόθεν ἐστί, </p>
<p>μηδέ τι μεσσηγύς γε κακὸν καὶ πῆμα πάθῃσι, </p>
<p>πρίν γε τὸν ἧς γαίης ἐπιβήμεναι:  ἔνθα δ' ἔπειτα </p>
<p>πείσεται, ἅσσα οἱ αἶσα κατὰ κλῶθές τε βαρεῖαι </p>
<p>γιγνομένῳ νήσαντο λίνῳ, ὅτε μιν τέκε μήτηρ. </p>
<p>εἰ δέ τις ἀθανάτων γε κατ' οὐρανοῦ εἰλήλουθεν, </p>
<p>ἄλλο τι δὴ τόδ' ἔπειτα θεοὶ περιμηχανόωνται. </p>
<p>αἰεὶ γὰρ τὸ πάρος γε θεοὶ φαίνονται ἐναργεῖς </p>
<p>ἡμῖν, εὖτ' ἔρδωμεν ἀγακλειτὰς ἑκατόμβας, </p>
<p>δαίνυνταί τε παρ' ἄμμι καθήμενοι ἔνθα περ ἡμεῖς. </p>
<p>εἰ δ' ἄρα τις καὶ μοῦνος ἰὼν ξύμβληται ὁδίτης, </p>
<p>οὔ τι κατακρύπτουσιν, ἐπεί σφισιν ἐγγύθεν εἰμέν, </p>
<p>ὥς περ Κύκλωπές τε καὶ ἄγρια φῦλα Γιγάντων. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>Ἀλκίνο', ἄλλο τί τοι μελέτω φρεσίν:  οὐ γὰρ ἐγώ γε </p>
<p>ἀθανάτοισιν ἔοικα, τοὶ οὐρανὸν εὐρὺν ἔχουσιν, </p>
<p>οὐ δέμας οὐδὲ φυήν, ἀλλὰ θνητοῖσι βροτοῖσιν. </p>
<p>οὕς τινας ὑμεῖς ἴστε μάλιστ' ὀχέοντας ὀιζὺν </p>
<p>ἀνθρώπων, τοῖσίν κεν ἐν ἄλγεσιν ἰσωσαίμην. </p>
<p>καὶ δ' ἔτι κεν καὶ μᾶλλον ἐγὼ κακὰ μυθησαίμην, </p>
<p>ὅσσα γε δὴ ξύμπαντα θεῶν ἰότητι μόγησα. </p>
<p>ἀλλ' ἐμὲ μὲν δορπῆσαι ἐάσατε κηδόμενόν περ:  </p>
<p>οὐ γάρ τι στυγερῇ ἐπὶ γαστέρι κύντερον ἄλλο </p>
<p>ἔπλετο, ἥ τ' ἐκέλευσεν ἕο μνήσασθαι ἀνάγκῃ </p>
<p>καὶ μάλα τειρόμενον καὶ ἐνὶ φρεσὶ πένθος ἔχοντα, </p>
<p>ὡς καὶ ἐγὼ πένθος μὲν ἔχω φρεσίν, ἡ δὲ μάλ' αἰεὶ </p>
<p>ἐσθέμεναι κέλεται καὶ πινέμεν, ἐκ δέ με πάντων </p>
<p>ληθάνει ὅσσ' ἔπαθον, καὶ ἐνιπλησθῆναι ἀνώγει. </p>
<p>ὑμεῖς δ' ὀτρύνεσθαι ἅμ' ἠοῖ φαινομένηφιν, </p>
<p>ὥς κ' ἐμὲ τὸν δύστηνον ἐμῆς ἐπιβήσετε πάτρης </p>
<p>καί περ πολλὰ παθόντα:  ἰδόντα με καὶ λίποι αἰὼν </p>
<p>κτῆσιν ἐμήν, δμῶάς τε καὶ ὑψερεφὲς μέγα δῶμα. </p>
<p>ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον </p>
<p>πεμπέμεναι τὸν ξεῖνον, ἐπεὶ κατὰ μοῖραν ἔειπεν. </p>
<p>αὐτὰρ ἐπεὶ σπεῖσάν τ' ἔπιον θ' ὅσον ἤθελε θυμός, </p>
<p>οἱ μὲν κακκείοντες ἔβαν οἶκόνδε ἕκαστος, </p>
<p>αὐτὰρ ὁ ἐν μεγάρῳ ὑπελείπετο δῖος Ὀδυσσεύς, </p>
<p>πὰρ δέ οἱ Ἀρήτη τε καὶ Ἀλκίνοος θεοειδὴς </p>
<p>ἥσθην:  ἀμφίπολοι δ' ἀπεκόσμεον ἔντεα δαιτός. </p>
<p>τοῖσιν δ' Ἀρήτη λευκώλενος ἤρχετο μύθων:  </p>
<p>ἔγνω γὰρ φᾶρός τε χιτῶνά τε εἵματ' ἰδοῦσα </p>
<p>καλά, τά ῥ' αὐτὴ τεῦξε σὺν ἀμφιπόλοισι γυναιξί:  </p>
<p>καί μιν φωνήσασ' ἔπεα πτερόεντα προσηύδα:  </p>
<p>ξεῖνε, τὸ μέν σε πρῶτον ἐγὼν εἰρήσομαι αὐτή:  </p>
<p>τίς πόθεν εἰς ἀνδρῶν; τίς τοι τάδε εἵματ' ἔδωκεν; </p>
<p>οὐ δὴ φῆς ἐπὶ πόντον ἀλώμενος ἐνθάδ' ἱκέσθαι; </p>
<p>τὴν δ' ἀπαμειβόμενος προσέφη πολύμητις Ὀδυσσεύς: </p>
<p>ἀργαλέον, βασίλεια, διηνεκέως ἀγορεῦσαι </p>
<p>κήδε', ἐπεί μοι πολλὰ δόσαν θεοὶ Οὐρανίωνες: </p>
<p>τοῦτο δέ τοι ἐρέω ὅ μ' ἀνείρεαι ἠδὲ μεταλλᾷς. </p>
<p>Ὠγυγίη τις νῆσος ἀπόπροθεν εἰν ἁλὶ κεῖται:  </p>
<p>ἔνθα μὲν Ἄτλαντος θυγάτηρ, δολόεσσα Καλυψὼ </p>
<p>ναίει ἐυπλόκαμος, δεινὴ θεός: οὐδέ τις αὐτῇ </p>
<p>μίσγεται οὔτε θεῶν οὔτε θνητῶν ἀνθρώπων. </p>
<p>ἀλλ' ἐμὲ τὸν δύστηνον ἐφέστιον ἤγαγε δαίμων </p>
<p>οἶον, ἐπεί μοι νῆα θοὴν ἀργῆτι κεραυνῷ </p>
<p>Ζεὺς ἔλσας ἐκέασσε μέσῳ ἐνὶ οἴνοπι πόντῳ. </p>
<p>ἔνθ' ἄλλοι μὲν πάντες ἀπέφθιθεν ἐσθλοὶ ἑταῖροι, </p>
<p>αὐτὰρ ἐγὼ τρόπιν ἀγκὰς ἑλὼν νεὸς ἀμφιελίσσης </p>
<p>ἐννῆμαρ φερόμην:  δεκάτῃ δέ με νυκτὶ μελαίνῃ </p>
<p>νῆσον ἐς Ὠγυγίην πέλασαν θεοί, ἔνθα Καλυψὼ </p>
<p>ναίει ἐυπλόκαμος, δεινὴ θεός, ἥ με λαβοῦσα </p>
<p>ἐνδυκέως ἐφίλει τε καὶ ἔτρεφεν ἠδὲ ἔφασκε </p>
<p>θήσειν ἀθάνατον καὶ ἀγήραον ἤματα πάντα:  </p>
<p>ἀλλ' ἐμὸν οὔ ποτε θυμὸν ἐνὶ στήθεσσιν ἔπειθεν. </p>
<p>ἔνθα μὲν ἑπτάετες μένον ἔμπεδον, εἵματα δ' αἰεὶ </p>
<p>δάκρυσι δεύεσκον, τά μοι ἄμβροτα δῶκε Καλυψώ:  </p>
<p>ἀλλ' ὅτε δὴ ὀγδόατόν μοι ἐπιπλόμενον ἔτος ἦλθεν, </p>
<p>καὶ τότε δή μ' ἐκέλευσεν ἐποτρύνουσα νέεσθαι </p>
<p>Ζηνὸς ὑπ' ἀγγελίης, ἢ καὶ νόος ἐτράπετ' αὐτῆς. </p>
<p>πέμπε δ' ἐπὶ σχεδίης πολυδέσμου, πολλὰ δ' ἔδωκε, </p>
<p>σῖτον καὶ μέθυ ἡδύ, καὶ ἄμβροτα εἵματα ἕσσεν, </p>
<p>οὖρον δὲ προέηκεν ἀπήμονά τε λιαρόν τε. </p>
<p>ἑπτὰ δὲ καὶ δέκα μὲν πλέον ἤματα ποντοπορεύων, </p>
<p>ὀκτωκαιδεκάτῃ δ' ἐφάνη ὄρεα σκιόεντα </p>
<p>γαίης ὑμετέρης, γήθησε δέ μοι φίλον ἦτορ </p>
<p>δυσμόρῳ:  ἦ γὰρ ἔμελλον ἔτι ξυνέσεσθαι ὀιζυῖ </p>
<p>πολλῇ, τήν μοι ἐπῶρσε Ποσειδάων ἐνοσίχθων, </p>
<p>ὅς μοι ἐφορμήσας ἀνέμους κατέδησε κέλευθον, </p>
<p>ὤρινεν δὲ θάλασσαν ἀθέσφατον, οὐδέ τι κῦμα </p>
<p>εἴα ἐπὶ σχεδίης ἁδινὰ στενάχοντα φέρεσθαι. </p>
<p>τὴν μὲν ἔπειτα θύελλα διεσκέδασ':  αὐτὰρ ἐγώ γε </p>
<p>νηχόμενος τόδε λαῖτμα διέτμαγον, ὄφρα με γαίῃ </p>
<p>ὑμετέρῃ ἐπέλασσε φέρων ἄνεμός τε καὶ ὕδωρ. </p>
<p>ἔνθα κέ μ' ἐκβαίνοντα βιήσατο κῦμ' ἐπὶ χέρσου, </p>
<p>πέτρῃς πρὸς μεγάλῃσι βαλὸν καὶ ἀτερπέι χώρῳ:  </p>
<p>ἀλλ' ἀναχασσάμενος νῆχον πάλιν, ἧος ἐπῆλθον </p>
<p>ἐς ποταμόν, τῇ δή μοι ἐείσατο χῶρος ἄριστος, </p>
<p>λεῖος πετράων, καὶ ἐπὶ σκέπας ἦν ἀνέμοιο. </p>
<p>ἐκ δ' ἔπεσον θυμηγερέων, ἐπὶ δ' ἀμβροσίη νὺξ </p>
<p>ἤλυθ'. ἐγὼ δ' ἀπάνευθε διιπετέος ποταμοῖο </p>
<p>ἐκβὰς ἐν θάμνοισι κατέδραθον, ἀμφὶ δὲ φύλλα </p>
<p>ἠφυσάμην:  ὕπνον δὲ θεὸς κατ' ἀπείρονα χεῦεν. </p>
<p>ἔνθα μὲν ἐν φύλλοισι φίλον τετιημένος ἦτορ </p>
<p>εὗδον παννύχιος καὶ ἐπ' ἠῶ καὶ μέσον ἦμαρ. </p>
<p>δείλετό τ' ἠέλιος καί με γλυκὺς ὕπνος ἀνῆκεν. </p>
<p>ἀμφιπόλους δ' ἐπὶ θινὶ τεῆς ἐνόησα θυγατρὸς </p>
<p>παιζούσας, ἐν δ' αὐτὴ ἔην ἐικυῖα θεῇσι:  </p>
<p>τὴν ἱκέτευσ':  ἡ δ' οὔ τι νοήματος ἤμβροτεν ἐσθλοῦ, </p>
<p>ὡς οὐκ ἂν ἔλποιο νεώτερον ἀντιάσαντα </p>
<p>ἐρξέμεν:  αἰεὶ γάρ τε νεώτεροι ἀφραδέουσιν. </p>
<p>ἥ μοι σῖτον ἔδωκεν ἅλις ἠδ' αἴθοπα οἶνον </p>
<p>καὶ λοῦσ' ἐν ποταμῷ καί μοι τάδε εἵματ' ἔδωκε. </p>
<p>ταῦτά τοι ἀχνύμενός περ ἀληθείην κατέλεξα. </p>
<p>τὸν δ' αὖτ' Ἀλκίνοος ἀπαμείβετο φώνησέν τε:  </p>
<p>ξεῖν', ἦ τοι μὲν τοῦτο γ' ἐναίσιμον οὐκ ἐνόησε </p>
<p>παῖς ἐμή, οὕνεκά σ' οὔ τι μετ' ἀμφιπόλοισι γυναιξὶν </p>
<p>ἦγεν ἐς ἡμέτερον, σὺ δ' ἄρα πρώτην ἱκέτευσας. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>ἥρως, μή τοι τοὔνεκ' ἀμύμονα νείκεε κούρην:  </p>
<p>ἡ μὲν γάρ μ' ἐκέλευε σὺν ἀμφιπόλοισιν ἕπεσθαι, </p>
<p>ἀλλ' ἐγὼ οὐκ ἔθελον δείσας αἰσχυνόμενός τε, </p>
<p>μή πως καὶ σοὶ θυμὸς ἐπισκύσσαιτο ἰδόντι:  </p>
<p>δύσζηλοι γάρ τ' εἰμὲν ἐπὶ χθονὶ φῦλ' ἀνθρώπων. </p>
<p>τὸν δ' αὖτ' Ἀλκίνοος ἀπαμείβετο φώνησέν τε:  </p>
<p>ξεῖν', οὔ μοι τοιοῦτον ἐνὶ στήθεσσι φίλον κῆρ </p>
<p>μαψιδίως κεχολῶσθαι:  ἀμείνω δ' αἴσιμα πάντα. </p>
<p>αἲ γάρ, Ζεῦ τε πάτερ καὶ Ἀθηναίη καὶ Ἄπολλον, </p>
<p>τοῖος ἐὼν οἷός ἐσσι, τά τε φρονέων ἅ τ' ἐγώ περ, </p>
<p>παῖδά τ' ἐμὴν ἐχέμεν καὶ ἐμὸς γαμβρὸς καλέεσθαι </p>
<p>αὖθι μένων:  οἶκον δέ κ' ἐγὼ καὶ κτήματα δοίην, </p>
<p>εἴ κ' ἐθέλων γε μένοις: ἀέκοντα δέ σ' οὔ τις ἐρύξει </p>
<p>Φαιήκων:  μὴ τοῦτο φίλον Διὶ πατρὶ γένοιτο. </p>
<p>πομπὴν δ' ἐς τόδ' ἐγὼ τεκμαίρομαι, ὄφρ' ἐὺ εἰδῇς, </p>
<p>αὔριον ἔς: τῆμος δὲ σὺ μὲν δεδμημένος ὕπνῳ </p>
<p>λέξεαι, οἱ δ' ἐλόωσι γαλήνην, ὄφρ' ἂν ἵκηαι </p>
<p>πατρίδα σὴν καὶ δῶμα, καὶ εἴ πού τοι φίλον ἐστίν, </p>
<p>εἴ περ καὶ μάλα πολλὸν ἑκαστέρω ἔστ' Εὐβοίης, </p>
<p>τήν περ τηλοτάτω φάσ' ἔμμεναι, οἵ μιν ἴδοντο </p>
<p>λαῶν ἡμετέρων, ὅτε τε ξανθὸν Ῥαδάμανθυν </p>
<p>ἦγον ἐποψόμενον Τιτυὸν Γαιήιον υἱόν. </p>
<p>καὶ μὲν οἱ ἔνθ' ἦλθον καὶ ἄτερ καμάτοιο τέλεσσαν </p>
<p>ἤματι τῷ αὐτῷ καὶ ἀπήνυσαν οἴκαδ' ὀπίσσω. </p>
<p>εἰδήσεις δὲ καὶ αὐτὸς ἐνὶ φρεσὶν ὅσσον ἄρισται </p>
<p>νῆες ἐμαὶ καὶ κοῦροι ἀναρρίπτειν ἅλα πηδῷ. </p>
<p>ὣς φάτο, γήθησεν δὲ πολύτλας δῖος Ὀδυσσεύς, </p>
<p>εὐχόμενος δ' ἄρα εἶπεν, ἔπος τ' ἔφατ' ἔκ τ' ὀνόμαζεν:  </p>
<p>Ζεῦ πάτερ, αἴθ' ὅσα εἶπε τελευτήσειεν ἅπαντα </p>
<p>Ἀλκίνοος: τοῦ μέν κεν ἐπὶ ζείδωρον ἄρουραν </p>
<p>ἄσβεστον κλέος εἴη, ἐγὼ δέ κε πατρίδ' ἱκοίμην. </p>
<p>ὣς οἱ μὲν τοιαῦτα πρὸς ἀλλήλους ἀγόρευον:  </p>
<p>κέκλετο δ' Ἀρήτη λευκώλενος ἀμφιπόλοισιν </p>
<p>δέμνι' ὑπ' αἰθούσῃ θέμεναι καὶ ῥήγεα καλὰ </p>
<p>πορφύρε' ἐμβαλέειν, στορέσαι τ' ἐφύπερθε τάπητας </p>
<p>χλαίνας τ' ἐνθέμεναι οὔλας καθύπερθεν ἕσασθαι. </p>
<p>αἱ δ' ἴσαν ἐκ μεγάροιο δάος μετὰ χερσὶν ἔχουσαι:  </p>
<p>αὐτὰρ ἐπεὶ στόρεσαν πυκινὸν λέχος ἐγκονέουσαι, </p>
<p>ὤτρυνον δ' Ὀδυσῆα παριστάμεναι ἐπέεσσιν:  </p>
<p>ὄρσο κέων, ὦ ξεῖνε:  πεποίηται δέ τοι εὐνή. </p>
<p>ὣς φάν, τῷ δ' ἀσπαστὸν ἐείσατο κοιμηθῆναι. </p>
<p>ὣς ὁ μὲν ἔνθα καθεῦδε πολύτλας δῖος Ὀδυσσεὺς </p>
<p>τρητοῖς ἐν λεχέεσσιν ὑπ' αἰθούσῃ ἐριδούπῳ:  </p>
<p>Ἀλκίνοος δ' ἄρα λέκτο μυχῷ δόμου ὑψηλοῖο, </p>
<p>πὰρ δὲ γυνὴ δέσποινα λέχος πόρσυνε καὶ εὐνήν. </p></div1>
<div1 lines="586" n="8">
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>ὤρνυτ' ἄρ' ἐξ εὐνῆς ἱερὸν μένος Ἀλκινόοιο, </p>
<p>ἂν δ' ἄρα διογενὴς ὦρτο πτολίπορθος Ὀδυσσεύς. </p>
<p>τοῖσιν δ' ἡγεμόνευ' ἱερὸν μένος Ἀλκινόοιο </p>
<p>Φαιήκων ἀγορήνδ', ἥ σφιν παρὰ νηυσὶ τέτυκτο. </p>
<p>ἐλθόντες δὲ καθῖζον ἐπὶ ξεστοῖσι λίθοισι </p>
<p>πλησίον. ἡ δ' ἀνὰ ἄστυ μετῴχετο Παλλὰς Ἀθήνη </p>
<p>εἰδομένη κήρυκι δαΐφρονος Ἀλκινόοιο, </p>
<p>νόστον Ὀδυσσῆι μεγαλήτορι μητιόωσα, </p>
<p>καί ῥα ἑκάστῳ φωτὶ παρισταμένη φάτο μῦθον:  </p>
<p>δεῦτ' ἄγε, Φαιήκων ἡγήτορες ἠδὲ μέδοντες, </p>
<p>εἰς ἀγορὴν ἰέναι, ὄφρα ξείνοιο πύθησθε, </p>
<p>ὃς νέον Ἀλκινόοιο δαΐφρονος ἵκετο δῶμα </p>
<p>πόντον ἐπιπλαγχθείς, δέμας ἀθανάτοισιν ὁμοῖος. </p>
<p>ὣς εἰποῦσ' ὤτρυνε μένος καὶ θυμὸν ἑκάστου. </p>
<p>καρπαλίμως δ' ἔμπληντο βροτῶν ἀγοραί τε καὶ ἕδραι </p>
<p>ἀγρομένων:  πολλοὶ δ' ἄρ' ἐθηήσαντο ἰδόντες </p>
<p>υἱὸν Λαέρταο δαΐφρονα:  τῷ δ' ἄρ' Ἀθήνη </p>
<p>θεσπεσίην κατέχευε χάριν κεφαλῇ τε καὶ ὤμοις </p>
<p>καί μιν μακρότερον καὶ πάσσονα θῆκεν ἰδέσθαι, </p>
<p>ὥς κεν Φαιήκεσσι φίλος πάντεσσι γένοιτο </p>
<p>δεινός τ' αἰδοῖός τε καὶ ἐκτελέσειεν ἀέθλους </p>
<p>πολλούς, τοὺς Φαίηκες ἐπειρήσαντ' Ὀδυσῆος. </p>
<p>αὐτὰρ ἐπεί ῥ' ἤγερθεν ὁμηγερέες τ' ἐγένοντο, </p>
<p>τοῖσιν δ' Ἀλκίνοος ἀγορήσατο καὶ μετέειπε:  </p>
<p>κέκλυτε, Φαιήκων ἡγήτορες ἠδὲ μέδοντες, </p>
<p>ὄφρ' εἴπω τά με θυμὸς ἐνὶ στήθεσσι κελεύει. </p>
<p>ξεῖνος ὅδ', οὐκ οἶδ' ὅς τις, ἀλώμενος ἵκετ' ἐμὸν δῶ, </p>
<p>ἠὲ πρὸς ἠοίων ἦ ἑσπερίων ἀνθρώπων:  </p>
<p>πομπὴν δ' ὀτρύνει, καὶ λίσσεται ἔμπεδον εἶναι. </p>
<p>ἡμεῖς δ', ὡς τὸ πάρος περ, ἐποτρυνώμεθα πομπήν. </p>
<p>οὐδὲ γὰρ οὐδέ τις ἄλλος, ὅτις κ' ἐμὰ δώμαθ' ἵκηται, </p>
<p>ἐνθάδ' ὀδυρόμενος δηρὸν μένει εἵνεκα πομπῆς. </p>
<p>ἀλλ' ἄγε νῆα μέλαιναν ἐρύσσομεν εἰς ἅλα δῖαν </p>
<p>πρωτόπλοον, κούρω δὲ δύω καὶ πεντήκοντα </p>
<p>κρινάσθων κατὰ δῆμον, ὅσοι πάρος εἰσὶν ἄριστοι. </p>
<p>δησάμενοι δ' ἐὺ πάντες ἐπὶ κληῖσιν ἐρετμὰ </p>
<p>ἔκβητ':  αὐτὰρ ἔπειτα θοὴν ἀλεγύνετε δαῖτα </p>
<p>ἡμέτερόνδ' ἐλθόντες: ἐγὼ δ' ἐὺ πᾶσι παρέξω. </p>
<p>κούροισιν μὲν ταῦτ' ἐπιτέλλομαι:  αὐτὰρ οἱ ἄλλοι </p>
<p>σκηπτοῦχοι βασιλῆες ἐμὰ πρὸς δώματα καλὰ </p>
<p>ἔρχεσθ', ὄφρα ξεῖνον ἐνὶ μεγάροισι φιλέωμεν, </p>
<p>μηδέ τις ἀρνείσθω. καλέσασθε δὲ θεῖον ἀοιδὸν </p>
<p>Δημόδοκον:  τῷ γάρ ῥα θεὸς πέρι δῶκεν ἀοιδὴν </p>
<p>τέρπειν, ὅππῃ θυμὸς ἐποτρύνῃσιν ἀείδειν. </p>
<p>ὣς ἄρα φωνήσας ἡγήσατο, τοὶ δ' ἅμ' ἕποντο </p>
<p>σκηπτοῦχοι:  κῆρυξ δὲ μετῴχετο θεῖον ἀοιδόν. </p>
<p>κούρω δὲ κρινθέντε δύω καὶ πεντήκοντα </p>
<p>βήτην, ὡς ἐκέλευσ', ἐπὶ θῖν' ἁλὸς ἀτρυγέτοιο. </p>
<p>αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν, </p>
<p>νῆα μὲν οἵ γε μέλαιναν ἁλὸς βένθοσδε ἔρυσσαν, </p>
<p>ἐν δ' ἱστόν τ' ἐτίθεντο καὶ ἱστία νηὶ μελαίνῃ, </p>
<p>ἠρτύναντο δ' ἐρετμὰ τροποῖς ἐν δερματίνοισι, </p>
<p>πάντα κατὰ μοῖραν, ἀνά θ' ἱστία λευκὰ πέτασσαν. </p>
<p>ὑψοῦ δ' ἐν νοτίῳ τήν γ' ὥρμισαν:  αὐτὰρ ἔπειτα </p>
<p>βάν ῥ' ἴμεν Ἀλκινόοιο δαΐφρονος ἐς μέγα δῶμα. </p>
<p>πλῆντο δ' ἄρ' αἴθουσαί τε καὶ ἕρκεα καὶ δόμοι ἀνδρῶν </p>
<p>ἀγρομένων:  πολλοὶ δ' ἄρ' ἔσαν, νέοι ἠδὲ παλαιοί. </p>
<p>τοῖσιν δ' Ἀλκίνοος δυοκαίδεκα μῆλ' ἱέρευσεν, </p>
<p>ὀκτὼ δ' ἀργιόδοντας ὕας, δύο δ' εἰλίποδας βοῦς: </p>
<p>τοὺς δέρον ἀμφί θ' ἕπον, τετύκοντό τε δαῖτ' ἐρατεινήν. </p>
<p>κῆρυξ δ' ἐγγύθεν ἦλθεν ἄγων ἐρίηρον ἀοιδόν, </p>
<p>τὸν πέρι μοῦσ' ἐφίλησε, δίδου δ' ἀγαθόν τε κακόν τε:  </p>
<p>ὀφθαλμῶν μὲν ἄμερσε, δίδου δ' ἡδεῖαν ἀοιδήν. </p>
<p>τῷ δ' ἄρα Ποντόνοος θῆκε θρόνον ἀργυρόηλον </p>
<p>μέσσῳ δαιτυμόνων, πρὸς κίονα μακρὸν ἐρείσας: </p>
<p>κὰδ δ' ἐκ πασσαλόφι κρέμασεν φόρμιγγα λίγειαν </p>
<p>αὐτοῦ ὑπὲρ κεφαλῆς καὶ ἐπέφραδε χερσὶν ἑλέσθαι </p>
<p>κῆρυξ:  πὰρ δ' ἐτίθει κάνεον καλήν τε τράπεζαν, </p>
<p>πὰρ δὲ δέπας οἴνοιο, πιεῖν ὅτε θυμὸς ἀνώγοι. </p>
<p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>μοῦσ' ἄρ' ἀοιδὸν ἀνῆκεν ἀειδέμεναι κλέα ἀνδρῶν, </p>
<p>οἴμης τῆς τότ' ἄρα κλέος οὐρανὸν εὐρὺν ἵκανε, </p>
<p>νεῖκος Ὀδυσσῆος καὶ Πηλεΐδεω Ἀχιλῆος, </p>
<p>ὥς ποτε δηρίσαντο θεῶν ἐν δαιτὶ θαλείῃ </p>
<p>ἐκπάγλοις ἐπέεσσιν, ἄναξ δ' ἀνδρῶν Ἀγαμέμνων </p>
<p>χαῖρε νόῳ, ὅ τ' ἄριστοι Ἀχαιῶν δηριόωντο. </p>
<p>ὣς γάρ οἱ χρείων μυθήσατο Φοῖβος Ἀπόλλων </p>
<p>Πυθοῖ ἐν ἠγαθέῃ, ὅθ' ὑπέρβη λάινον οὐδὸν </p>
<p>χρησόμενος: τότε γάρ ῥα κυλίνδετο πήματος ἀρχὴ </p>
<p>Τρωσί τε καὶ Δαναοῖσι Διὸς μεγάλου διὰ βουλάς. </p>
<p>ταῦτ' ἄρ' ἀοιδὸς ἄειδε περικλυτός: αὐτὰρ Ὀδυσσεὺς </p>
<p>πορφύρεον μέγα φᾶρος ἑλὼν χερσὶ στιβαρῇσι </p>
<p>κὰκ κεφαλῆς εἴρυσσε, κάλυψε δὲ καλὰ πρόσωπα:  </p>
<p>αἴδετο γὰρ Φαίηκας ὑπ' ὀφρύσι δάκρυα λείβων. </p>
<p>ἦ τοι ὅτε λήξειεν ἀείδων θεῖος ἀοιδός, </p>
<p>δάκρυ ὀμορξάμενος κεφαλῆς ἄπο φᾶρος ἕλεσκε </p>
<p>καὶ δέπας ἀμφικύπελλον ἑλὼν σπείσασκε θεοῖσιν:  </p>
<p>αὐτὰρ ὅτ' ἂψ ἄρχοιτο καὶ ὀτρύνειαν ἀείδειν </p>
<p>Φαιήκων οἱ ἄριστοι, ἐπεὶ τέρποντ' ἐπέεσσιν, </p>
<p>ἂψ Ὀδυσεὺς κατὰ κρᾶτα καλυψάμενος γοάασκεν. </p>
<p>ἔνθ' ἄλλους μὲν πάντας ἐλάνθανε δάκρυα λείβων, </p>
<p>Ἀλκίνοος δέ μιν οἶος ἐπεφράσατ' ἠδ' ἐνόησεν </p>
<p>ἥμενος ἄγχ' αὐτοῦ, βαρὺ δὲ στενάχοντος ἄκουσεν. </p>
<p>αἶψα δὲ Φαιήκεσσι φιληρέτμοισι μετηύδα:  </p>
<p>κέκλυτε, Φαιήκων ἡγήτορες ἠδὲ μέδοντες. </p>
<p>ἤδη μὲν δαιτὸς κεκορήμεθα θυμὸν ἐίσης </p>
<p>φόρμιγγός θ', ἣ δαιτὶ συνήορός ἐστι θαλείῃ:  </p>
<p>νῦν δ' ἐξέλθωμεν καὶ ἀέθλων πειρηθῶμεν </p>
<p>πάντων, ὥς χ' ὁ ξεῖνος ἐνίσπῃ οἷσι φίλοισιν </p>
<p>οἴκαδε νοστήσας, ὅσσον περιγιγνόμεθ' ἄλλων </p>
<p>πύξ τε παλαιμοσύνῃ τε καὶ ἅλμασιν ἠδὲ πόδεσσιν. </p>
<p>ὣς ἄρα φωνήσας ἡγήσατο, τοὶ δ' ἅμ' ἕποντο. </p>
<p>κὰδ δ' ἐκ πασσαλόφι κρέμασεν φόρμιγγα λίγειαν, </p>
<p>Δημοδόκου δ' ἕλε χεῖρα καὶ ἔξαγεν ἐκ μεγάροιο </p>
<p>κῆρυξ:  ἦρχε δὲ τῷ αὐτὴν ὁδὸν ἥν περ οἱ ἄλλοι </p>
<p>Φαιήκων οἱ ἄριστοι, ἀέθλια θαυμανέοντες. </p>
<p>βὰν δ' ἴμεν εἰς ἀγορήν, ἅμα δ' ἕσπετο πουλὺς ὅμιλος, </p>
<p>μυρίοι:  ἂν δ' ἵσταντο νέοι πολλοί τε καὶ ἐσθλοί. </p>
<p>ὦρτο μὲν Ἀκρόνεώς τε καὶ Ὠκύαλος καὶ Ἐλατρεύς, </p>
<p>Ναυτεύς τε Πρυμνεύς τε καὶ Ἀγχίαλος καὶ Ἐρετμεύς, </p>
<p>Ποντεύς τε Πρωρεύς τε, Θόων Ἀναβησίνεώς τε </p>
<p>Ἀμφίαλός θ', υἱὸς Πολυνήου Τεκτονίδαο:  </p>
<p>ἂν δὲ καὶ Εὐρύαλος, βροτολοιγῷ ἶσος Ἄρηϊ, </p>
<p>Ναυβολίδης, ὃς ἄριστος ἔην εἶδός τε δέμας τε </p>
<p>πάντων Φαιήκων μετ' ἀμύμονα Λαοδάμαντα. </p>
<p>ἂν δ' ἔσταν τρεῖς παῖδες ἀμύμονος Ἀλκινόοιο, </p>
<p>Λαοδάμας θ' Ἅλιός τε καὶ ἀντίθεος Κλυτόνηος. </p>
<p>οἱ δ' ἦ τοι πρῶτον μὲν ἐπειρήσαντο πόδεσσι. </p>
<p>τοῖσι δ' ἀπὸ νύσσης τέτατο δρόμος: οἱ δ' ἅμα πάντες </p>
<p>καρπαλίμως ἐπέτοντο κονίοντες πεδίοιο:  </p>
<p>τῶν δὲ θέειν ὄχ' ἄριστος ἔην Κλυτόνηος ἀμύμων:  </p>
<p>ὅσσον τ' ἐν νειῷ οὖρον πέλει ἡμιόνοιιν, </p>
<p>τόσσον ὑπεκπροθέων λαοὺς ἵκεθ', οἱ δ' ἐλίποντο. </p>
<p>οἱ δὲ παλαιμοσύνης ἀλεγεινῆς πειρήσαντο:  </p>
<p>τῇ δ' αὖτ' Εὐρύαλος ἀπεκαίνυτο πάντας ἀρίστους. </p>
<p>ἅλματι δ' Ἀμφίαλος πάντων προφερέστατος ἦεν:  </p>
<p>δίσκῳ δ' αὖ πάντων πολὺ φέρτατος ἦεν Ἐλατρεύς, </p>
<p>πὺξ δ' αὖ Λαοδάμας, ἀγαθὸς πάϊς Ἀλκινόοιο. </p>
<p>αὐτὰρ ἐπεὶ δὴ πάντες ἐτέρφθησαν φρέν' ἀέθλοις, </p>
<p>τοῖς ἄρα Λαοδάμας μετέφη πάϊς Ἀλκινόοιο:  </p>
<p>δεῦτε, φίλοι, τὸν ξεῖνον ἐρώμεθα εἴ τιν' ἄεθλον </p>
<p>οἶδέ τε καὶ δεδάηκε. φυήν γε μὲν οὐ κακός ἐστι, </p>
<p>μηρούς τε κνήμας τε καὶ ἄμφω χεῖρας ὕπερθεν </p>
<p>αὐχένα τε στιβαρὸν μέγα τε σθένος: οὐδέ τι ἥβης </p>
<p>δεύεται, ἀλλὰ κακοῖσι συνέρρηκται πολέεσσιν:  </p>
<p>οὐ γὰρ ἐγώ γέ τί φημι κακώτερον ἄλλο θαλάσσης </p>
<p>ἄνδρα γε συγχεῦαι, εἰ καὶ μάλα καρτερὸς εἴη. </p>
<p>τὸν δ' αὖτ' Εὐρύαλος ἀπαμείβετο φώνησέν τε:  </p>
<p>Λαοδάμα, μάλα τοῦτο ἔπος κατὰ μοῖραν ἔειπες. </p>
<p>αὐτὸς νῦν προκάλεσσαι ἰὼν καὶ πέφραδε μῦθον. </p>
<p>αὐτὰρ ἐπεὶ τό γ' ἄκουσ' ἀγαθὸς πάϊς Ἀλκινόοιο, </p>
<p>στῆ ῥ' ἐς μέσσον ἰὼν καὶ Ὀδυσσῆα προσέειπε:  </p>
<p>δεῦρ' ἄγε καὶ σύ, ξεῖνε πάτερ, πείρησαι ἀέθλων, </p>
<p>εἴ τινά που δεδάηκας: ἔοικε δέ σ' ἴδμεν ἀέθλους: </p>
<p>οὐ μὲν γὰρ μεῖζον κλέος ἀνέρος ὄφρα κ' ἔῃσιν, </p>
<p>ἤ ὅ τι ποσσίν τε ῥέξῃ καὶ χερσὶν ἑῇσιν. </p>
<p>ἀλλ' ἄγε πείρησαι, σκέδασον δ' ἀπὸ κήδεα θυμοῦ. </p>
<p>σοὶ δ' ὁδὸς οὐκέτι δηρὸν ἀπέσσεται, ἀλλά τοι ἤδη </p>
<p>νηῦς τε κατείρυσται καὶ ἐπαρτέες εἰσὶν ἑταῖροι. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>Λαοδάμα, τί με ταῦτα κελεύετε κερτομέοντες; </p>
<p>κήδεά μοι καὶ μᾶλλον ἐνὶ φρεσὶν ἤ περ ἄεθλοι, </p>
<p>ὃς πρὶν μὲν μάλα πολλὰ πάθον καὶ πολλὰ μόγησα, </p>
<p>νῦν δὲ μεθ' ὑμετέρῃ ἀγορῇ νόστοιο χατίζων </p>
<p>ἧμαι, λισσόμενος βασιλῆά τε πάντα τε δῆμον. </p>
<p>τὸν δ' αὖτ' Εὐρύαλος ἀπαμείβετο νείκεσέ τ' ἄντην:  </p>
<p>οὐ γάρ σ' οὐδέ, ξεῖνε, δαήμονι φωτὶ ἐίσκω </p>
<p>ἄθλων, οἷά τε πολλὰ μετ' ἀνθρώποισι πέλονται, </p>
<p>ἀλλὰ τῷ, ὅς θ' ἅμα νηὶ πολυκλήιδι θαμίζων, </p>
<p>ἀρχὸς ναυτάων οἵ τε πρηκτῆρες ἔασιν, </p>
<p>φόρτου τε μνήμων καὶ ἐπίσκοπος ᾖσιν ὁδαίων </p>
<p>κερδέων θ' ἁρπαλέων:  οὐδ' ἀθλητῆρι ἔοικας. </p>
<p>τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς: </p>
<p>ξεῖν', οὐ καλὸν ἔειπες: ἀτασθάλῳ ἀνδρὶ ἔοικας. </p>
<p>οὕτως οὐ πάντεσσι θεοὶ χαρίεντα διδοῦσιν </p>
<p>ἀνδράσιν, οὔτε φυὴν οὔτ' ἂρ φρένας οὔτ' ἀγορητύν. </p>
<p>ἄλλος μὲν γάρ τ' εἶδος ἀκιδνότερος πέλει ἀνήρ, </p>
<p>ἀλλὰ θεὸς μορφὴν ἔπεσι στέφει, οἱ δέ τ' ἐς αὐτὸν </p>
<p>τερπόμενοι λεύσσουσιν:  ὁ δ' ἀσφαλέως ἀγορεύει </p>
<p>αἰδοῖ μειλιχίῃ, μετὰ δὲ πρέπει ἀγρομένοισιν, </p>
<p>ἐρχόμενον δ' ἀνὰ ἄστυ θεὸν ὣς εἰσορόωσιν. </p>
<p>ἄλλος δ' αὖ εἶδος μὲν ἀλίγκιος ἀθανάτοισιν, </p>
<p>ἀλλ' οὔ οἱ χάρις ἀμφιπεριστέφεται ἐπέεσσιν, </p>
<p>ὡς καὶ σοὶ εἶδος μὲν ἀριπρεπές, οὐδέ κεν ἄλλως </p>
<p>οὐδὲ θεὸς τεύξειε, νόον δ' ἀποφώλιός ἐσσι. </p>
<p>ὤρινάς μοι θυμὸν ἐνὶ στήθεσσι φίλοισιν </p>
<p>εἰπὼν οὐ κατὰ κόσμον. ἐγὼ δ' οὐ νῆις ἀέθλων, </p>
<p>ὡς σύ γε μυθεῖαι, ἀλλ' ἐν πρώτοισιν ὀίω </p>
<p>ἔμμεναι, ὄφρ' ἥβῃ τε πεποίθεα χερσί τ' ἐμῇσι. </p>
<p>νῦν δ' ἔχομαι κακότητι καὶ ἄλγεσι:  πολλὰ γὰρ ἔτλην </p>
<p>ἀνδρῶν τε πτολέμους ἀλεγεινά τε κύματα πείρων. </p>
<p>ἀλλὰ καὶ ὥς, κακὰ πολλὰ παθών, πειρήσομ' ἀέθλων:  </p>
<p>θυμοδακὴς γὰρ μῦθος, ἐπώτρυνας δέ με εἰπών. </p>
<p>ἦ ῥα καὶ αὐτῷ φάρει ἀναΐξας λάβε δίσκον </p>
<p>μείζονα καὶ πάχετον, στιβαρώτερον οὐκ ὀλίγον περ </p>
<p>ἢ οἵῳ Φαίηκες ἐδίσκεον ἀλλήλοισι. </p>
<p>τόν ῥα περιστρέψας ἧκε στιβαρῆς ἀπὸ χειρός, </p>
<p>βόμβησεν δὲ λίθος: κατὰ δ' ἔπτηξαν ποτὶ γαίῃ </p>
<p>Φαίηκες δολιχήρετμοι, ναυσίκλυτοι ἄνδρες, </p>
<p>λᾶος ὑπὸ ῥιπῆς: ὁ δ' ὑπέρπτατο σήματα πάντων </p>
<p>ῥίμφα θέων ἀπὸ χειρός. ἔθηκε δὲ τέρματ' Ἀθήνη </p>
<p>ἀνδρὶ δέμας ἐικυῖα, ἔπος τ' ἔφατ' ἔκ τ' ὀνόμαζεν:  </p>
<p>καί κ' ἀλαός τοι, ξεῖνε, διακρίνειε τὸ σῆμα </p>
<p>ἀμφαφόων, ἐπεὶ οὔ τι μεμιγμένον ἐστὶν ὁμίλῳ, </p>
<p>ἀλλὰ πολὺ πρῶτον. σὺ δὲ θάρσει τόνδε γ' ἄεθλον:  </p>
<p>οὔ τις Φαιήκων τόδε γ' ἵξεται, οὐδ' ὑπερήσει. </p>
<p>ὣς φάτο, γήθησεν δὲ πολύτλας δῖος Ὀδυσσεύς, </p>
<p>χαὶρων, οὕνεχ' ἑταῖρον ἐνηέα λεῦσσ' ἐν ἀγῶνι. </p>
<p>καὶ τότε κουφότερον μετεφώνεε Φαιήκεσσιν:  </p>
<p>τοῦτον νῦν ἀφίκεσθε, νέοι. τάχα δ' ὕστερον ἄλλον </p>
<p>ἥσειν ἢ τοσσοῦτον ὀίομαι ἢ ἔτι μᾶσσον. </p>
<p>τῶν δ' ἄλλων ὅτινα κραδίη θυμός τε κελεύει, </p>
<p>δεῦρ' ἄγε πειρηθήτω, ἐπεί μ' ἐχολώσατε λίην, </p>
<p>ἢ πὺξ ἠὲ πάλῃ ἢ καὶ ποσίν, οὔ τι μεγαίρω, </p>
<p>πάντων Φαιήκων, πλήν γ' αὐτοῦ Λαοδάμαντος. </p>
<p>ξεῖνος γάρ μοι ὅδ' ἐστί:  τίς ἂν φιλέοντι μάχοιτο; </p>
<p>ἄφρων δὴ κεῖνός γε καὶ οὐτιδανὸς πέλει ἀνήρ, </p>
<p>ὅς τις ξεινοδόκῳ ἔριδα προφέρηται ἀέθλων </p>
<p>δήμῳ ἐν ἀλλοδαπῷ:  ἕο δ' αὐτοῦ πάντα κολούει. </p>
<p>τῶν δ' ἄλλων οὔ πέρ τιν' ἀναίνομαι οὐδ' ἀθερίζω, </p>
<p>ἀλλ' ἐθέλω ἴδμεν καὶ πειρηθήμεναι ἄντην. </p>
<p>πάντα γὰρ οὐ κακός εἰμι, μετ' ἀνδράσιν ὅσσοι ἄεθλοι:  </p>
<p>εὖ μὲν τόξον οἶδα ἐύξοον ἀμφαφάασθαι:  </p>
<p>πρῶτός κ' ἄνδρα βάλοιμι ὀιστεύσας ἐν ὁμίλῳ </p>
<p>ἀνδρῶν δυσμενέων, εἰ καὶ μάλα πολλοὶ ἑταῖροι </p>
<p>ἄγχι παρασταῖεν καὶ τοξαζοίατο φωτῶν. </p>
<p>οἶος δή με Φιλοκτήτης ἀπεκαίνυτο τόξῳ </p>
<p>δήμῳ ἔνι Τρώων, ὅτε τοξαζοίμεθ' Ἀχαιοί. </p>
<p>τῶν δ' ἄλλων ἐμέ φημι πολὺ προφερέστερον εἶναι, </p>
<p>ὅσσοι νῦν βροτοί εἰσιν ἐπὶ χθονὶ σῖτον ἔδοντες. </p>
<p>ἀνδράσι δὲ προτέροισιν ἐριζέμεν οὐκ ἐθελήσω, </p>
<p>οὔθ' Ἡρακλῆι οὔτ' Εὐρύτῳ Οιχαλιῆι, </p>
<p>οἵ ῥα καὶ ἀθανάτοισιν ἐρίζεσκον περὶ τόξων. </p>
<p>τῷ ῥα καὶ αἶψ' ἔθανεν μέγας Εὔρυτος, οὐδ' ἐπὶ γῆρας </p>
<p>ἵκετ' ἐνὶ μεγάροισι:  χολωσάμενος γὰρ Ἀπόλλων </p>
<p>ἔκτανεν, οὕνεκά μιν προκαλίζετο τοξάζεσθαι. </p>
<p>δουρὶ δ' ἀκοντίζω ὅσον οὐκ ἄλλος τις ὀιστῷ. </p>
<p>οἴοισιν δείδοικα ποσὶν μή τίς με παρέλθῃ </p>
<p>Φαιήκων:  λίην γὰρ ἀεικελίως ἐδαμάσθην </p>
<p>κύμασιν ἐν πολλοῖς, ἐπεὶ οὐ κομιδὴ κατὰ νῆα </p>
<p>ἦεν ἐπηετανός: τῷ μοι φίλα γυῖα λέλυνται. </p>
<p>ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ. </p>
<p>Ἀλκίνοος δέ μιν οἶος ἀμειβόμενος προσέειπεν:  </p>
<p>ξεῖν', ἐπεὶ οὐκ ἀχάριστα μεθ' ἡμῖν ταῦτ' ἀγορεύεις, </p>
<p>ἀλλ' ἐθέλεις ἀρετὴν σὴν φαινέμεν, ἥ τοι ὀπηδεῖ, </p>
<p>χωόμενος ὅτι σ' οὗτος ἀνὴρ ἐν ἀγῶνι παραστὰς </p>
<p>νείκεσεν, ὡς ἂν σὴν ἀρετὴν βροτὸς οὔ τις ὄνοιτο, </p>
<p>ὅς τις ἐπίσταιτο ᾗσι φρεσὶν ἄρτια βάζειν:  </p>
<p>ἀλλ' ἄγε νῦν ἐμέθεν ξυνίει ἔπος, ὄφρα καὶ ἄλλῳ </p>
<p>εἴπῃς ἡρώων, ὅτε κεν σοῖς ἐν μεγάροισι </p>
<p>δαινύῃ παρὰ σῇ τ' ἀλόχῳ καὶ σοῖσι τέκεσσιν, </p>
<p>ἡμετέρης ἀρετῆς μεμνημένος, οἷα καὶ ἡμῖν </p>
<p>Ζεὺς ἐπὶ ἔργα τίθησι διαμπερὲς ἐξ ἔτι πατρῶν. </p>
<p>οὐ γὰρ πυγμάχοι εἰμὲν ἀμύμονες οὐδὲ παλαισταί, </p>
<p>ἀλλὰ ποσὶ κραιπνῶς θέομεν καὶ νηυσὶν ἄριστοι, </p>
<p>αἰεὶ δ' ἡμῖν δαίς τε φίλη κίθαρις τε χοροί τε </p>
<p>εἵματά τ' ἐξημοιβὰ λοετρά τε θερμὰ καὶ εὐναί. </p>
<p>ἀλλ' ἄγε, Φαιήκων βητάρμονες ὅσσοι ἄριστοι, </p>
<p>παίσατε, ὥς χ' ὁ ξεῖνος ἐνίσπῃ οἷσι φίλοισιν </p>
<p>οἴκαδε νοστήσας, ὅσσον περιγιγνόμεθ' ἄλλων </p>
<p>ναυτιλίῃ καὶ ποσσὶ καὶ ὀρχηστυῖ καὶ ἀοιδῇ. </p>
<p>Δημοδόκῳ δέ τις αἶψα κιὼν φόρμιγγα λίγειαν </p>
<p>οἰσέτω, ἥ που κεῖται ἐν ἡμετέροισι δόμοισιν. </p>
<p>ὣς ἔφατ' Ἀλκίνοος θεοείκελος, ὦρτο δὲ κῆρυξ </p>
<p>οἴσων φόρμιγγα γλαφυρὴν δόμου ἐκ βασιλῆος. </p>
<p>αἰσυμνῆται δὲ κριτοὶ ἐννέα πάντες ἀνέσταν </p>
<p>δήμιοι, οἳ κατ' ἀγῶνας ἐὺ πρήσσεσκον ἕκαστα, </p>
<p>λείηναν δὲ χορόν, καλὸν δ' εὔρυναν ἀγῶνα. </p>
<p>κῆρυξ δ' ἐγγύθεν ἦλθε φέρων φόρμιγγα λίγειαν </p>
<p>Δημοδόκῳ:  ὁ δ' ἔπειτα κί' ἐς μέσον:  ἀμφὶ δὲ κοῦροι </p>
<p>πρωθῆβαι ἵσταντο, δαήμονες ὀρχηθμοῖο, </p>
<p>πέπληγον δὲ χορὸν θεῖον ποσίν. αὐτὰρ Ὀδυσσεὺς </p>
<p>μαρμαρυγὰς θηεῖτο ποδῶν, θαύμαζε δὲ θυμῷ. </p>
<p>αὐτὰρ ὁ φορμίζων ἀνεβάλλετο καλὸν ἀείδειν </p>
<p>ἀμφ' Ἄρεος φιλότητος εὐστεφάνου τ' Ἀφροδίτης, </p>
<p>ὡς τὰ πρῶτα μίγησαν ἐν Ἡφαίστοιο δόμοισι </p>
<p>λάθρῃ, πολλὰ δ' ἔδωκε, λέχος δ' ᾔσχυνε καὶ εὐνὴν </p>
<p>Ἡφαίστοιο ἄνακτος. ἄφαρ δέ οἱ ἄγγελος ἦλθεν </p>
<p>Ἥλιος, ὅ σφ' ἐνόησε μιγαζομένους φιλότητι. </p>
<p>Ἥφαιστος δ' ὡς οὖν θυμαλγέα μῦθον ἄκουσε, </p>
<p>βῆ ῥ' ἴμεν ἐς χαλκεῶνα κακὰ φρεσὶ βυσσοδομεύων, </p>
<p>ἐν δ' ἔθετ' ἀκμοθέτῳ μέγαν ἄκμονα, κόπτε δὲ δεσμοὺς </p>
<p>ἀρρήκτους ἀλύτους, ὄφρ' ἔμπεδον αὖθι μένοιεν. </p>
<p>αὐτὰρ ἐπεὶ δὴ τεῦξε δόλον κεχολωμένος Ἄρει, </p>
<p>βῆ ῥ' ἴμεν ἐς θάλαμον, ὅθι οἱ φίλα δέμνι' ἔκειτο, </p>
<p>ἀμφὶ δ' ἄρ' ἑρμῖσιν χέε δέσματα κύκλῳ ἁπάντῃ:  </p>
<p>πολλὰ δὲ καὶ καθύπερθε μελαθρόφιν ἐξεκέχυντο, </p>
<p>ἠύτ' ἀράχνια λεπτά, τά γ' οὔ κέ τις οὐδὲ ἴδοιτο, </p>
<p>οὐδὲ θεῶν μακάρων:  πέρι γὰρ δολόεντα τέτυκτο. </p>
<p>αὐτὰρ ἐπεὶ δὴ πάντα δόλον περὶ δέμνια χεῦεν, </p>
<p>εἴσατ' ἴμεν ἐς Λῆμνον, ἐυκτίμενον πτολίεθρον, </p>
<p>ἥ οἱ γαιάων πολὺ φιλτάτη ἐστὶν ἁπασέων. </p>
<p>οὐδ' ἀλαοσκοπιὴν εἶχε χρυσήνιος Ἄρης, </p>
<p>ὡς ἴδεν Ἥφαιστον κλυτοτέχνην νόσφι κιόντα:  </p>
<p>βῆ δ' ἰέναι πρὸς δῶμα περικλυτοῦ Ἡφαίστοιο </p>
<p>ἰσχανόων φιλότητος ἐυστεφάνου Κυθερείης. </p>
<p>ἡ δὲ νέον παρὰ πατρὸς ἐρισθενέος Κρονίωνος </p>
<p>ἐρχομένη κατ' ἄρ' ἕζεθ':  ὁ δ' εἴσω δώματος ᾔει, </p>
<p>ἔν τ' ἄρα οἱ φῦ χειρί, ἔπος τ' ἔφατ' ἔκ τ' ὀνόμαζε:  </p>
<p>δεῦρο, φίλη, λέκτρονδε τραπείομεν εὐνηθέντες: </p>
<p>οὐ γὰρ ἔθ' Ἥφαιστος μεταδήμιος, ἀλλά που ἤδη </p>
<p>οἴχεται ἐς Λῆμνον μετὰ Σίντιας ἀγριοφώνους. </p>
<p>ὣς φάτο, τῇ δ' ἀσπαστὸν ἐείσατο κοιμηθῆναι. </p>
<p>τὼ δ' ἐς δέμνια βάντε κατέδραθον:  ἀμφὶ δὲ δεσμοὶ </p>
<p>τεχνήεντες ἔχυντο πολύφρονος Ἡφαίστοιο, </p>
<p>οὐδέ τι κινῆσαι μελέων ἦν οὐδ' ἀναεῖραι. </p>
<p>καὶ τότε δὴ γίγνωσκον, ὅ τ' οὐκέτι φυκτὰ πέλοντο. </p>
<p>ἀγχίμολον δέ σφ' ἦλθε περικλυτὸς ἀμφιγυήεις, </p>
<p>αὖτις ὑποστρέψας πρὶν Λήμνου γαῖαν ἱκέσθαι:  </p>
<p>Ἠέλιος γάρ οἱ σκοπιὴν ἔχεν εἶπέ τε μῦθον. </p>
<p>βῆ δ' ἴμεναι πρὸς δῶμα φίλον τετιημένος ἦτορ:  </p>
<p>ἔστη δ' ἐν προθύροισι, χόλος δέ μιν ἄγριος ᾕρει:  </p>
<p>σμερδαλέον δ' ἐβόησε, γέγωνέ τε πᾶσι θεοῖσιν:  </p>
<p>Ζεῦ πάτερ ἠδ' ἄλλοι μάκαρες θεοὶ αἰὲν ἐόντες, </p>
<p>δεῦθ', ἵνα ἔργα γελαστὰ καὶ οὐκ ἐπιεικτὰ ἴδησθε, </p>
<p>ὡς ἐμὲ χωλὸν ἐόντα Διὸς θυγάτηρ Ἀφροδίτη </p>
<p>αἰὲν ἀτιμάζει, φιλέει δ' ἀίδηλον Ἄρηα, </p>
<p>οὕνεχ' ὁ μὲν καλός τε καὶ ἀρτίπος, αὐτὰρ ἐγώ γε </p>
<p>ἠπεδανὸς γενόμην. ἀτὰρ οὔ τί μοι αἴτιος ἄλλος, </p>
<p>ἀλλὰ τοκῆε δύω, τὼ μὴ γείνασθαι ὄφελλον. </p>
<p>ἀλλ' ὄψεσθ', ἵνα τώ γε καθεύδετον ἐν φιλότητι </p>
<p>εἰς ἐμὰ δέμνια βάντες, ἐγὼ δ' ὁρόων ἀκάχημαι. </p>
<p>οὐ μέν σφεας ἔτ' ἔολπα μίνυνθά γε κειέμεν οὕτως </p>
<p>καὶ μάλα περ φιλέοντε:  τάχ' οὐκ ἐθελήσετον ἄμφω </p>
<p>εὕδειν:  ἀλλά σφωε δόλος καὶ δεσμὸς ἐρύξει, </p>
<p>εἰς ὅ κέ μοι μάλα πάντα πατὴρ ἀποδῷσιν ἔεδνα, </p>
<p>ὅσσα οἱ ἐγγυάλιξα κυνώπιδος εἵνεκα κούρης, </p>
<p>οὕνεκά οἱ καλὴ θυγάτηρ, ἀτὰρ οὐκ ἐχέθυμος. </p>
<p>ὣς ἔφαθ', οἱ δ' ἀγέροντο θεοὶ ποτὶ χαλκοβατὲς δῶ:  </p>
<p>ἦλθε Ποσειδάων γαιήοχος, ἦλθ' ἐριούνης </p>
<p>Ἑρμείας, ἦλθεν δὲ ἄναξ ἑκάεργος Ἀπόλλων. </p>
<p>θηλύτεραι δὲ θεαὶ μένον αἰδοῖ οἴκοι ἑκάστη. </p>
<p>ἔσταν δ' ἐν προθύροισι θεοί, δωτῆρες ἑάων:  </p>
<p>ἄσβεστος δ' ἄρ' ἐνῶρτο γέλως μακάρεσσι θεοῖσι </p>
<p>τέχνας εἰσορόωσι πολύφρονος Ἡφαίστοιο. </p>
<p>ὧδε δέ τις εἴπεσκεν ἰδὼν ἐς πλησίον ἄλλον:  </p>
<p>οὐκ ἀρετᾷ κακὰ ἔργα:  κιχάνει τοι βραδὺς ὠκύν, </p>
<p>ὡς καὶ νῦν Ἥφαιστος ἐὼν βραδὺς εἷλεν Ἄρηα </p>
<p>ὠκύτατόν περ ἐόντα θεῶν οἳ Ὄλυμπον ἔχουσιν, </p>
<p>χωλὸς ἐὼν τέχνῃσι:  τὸ καὶ μοιχάγρι' ὀφέλλει. </p>
<p>ὣς οἱ μὲν τοιαῦτα πρὸς ἀλλήλους ἀγόρευον:  </p>
<p>Ἑρμῆν δὲ προσέειπεν ἄναξ Διὸς υἱὸς Ἀπόλλων:  </p>
<p>Ἑρμεία, Διὸς υἱέ, διάκτορε, δῶτορ ἑάων, </p>
<p>ἦ ῥά κεν ἐν δεσμοῖς ἐθέλοις κρατεροῖσι πιεσθεὶς </p>
<p>εὕδειν ἐν λέκτροισι παρὰ χρυσέῃ Ἀφροδίτῃ; </p>
<p>τὸν δ' ἠμείβετ' ἔπειτα διάκτορος ἀργεϊφόντης: </p>
<p>αἲ γὰρ τοῦτο γένοιτο, ἄναξ ἑκατηβόλ' Ἄπολλον:  </p>
<p>δεσμοὶ μὲν τρὶς τόσσοι ἀπείρονες ἀμφὶς ἔχοιεν, </p>
<p>ὑμεῖς δ' εἰσορόῳτε θεοὶ πᾶσαί τε θέαιναι, </p>
<p>αὐτὰρ ἐγὼν εὕδοιμι παρὰ χρυσέῃ Ἀφροδίτῃ. </p>
<p>ὣς ἔφατ', ἐν δὲ γέλως ὦρτ' ἀθανάτοισι θεοῖσιν. </p>
<p>οὐδὲ Ποσειδάωνα γέλως ἔχε, λίσσετο δ' αἰεὶ </p>
<p>Ἥφαιστον κλυτοεργὸν ὅπως λύσειεν Ἄρηα. </p>
<p>καί μιν φωνήσας ἔπεα πτερόεντα προσηύδα:  </p>
<p>λῦσον:  ἐγὼ δέ τοι αὐτὸν ὑπίσχομαι, ὡς σὺ κελεύεις, </p>
<p>τίσειν αἴσιμα πάντα μετ' ἀθανάτοισι θεοῖσιν. </p>
<p>τὸν δ' αὖτε προσέειπε περικλυτὸς ἀμφιγυήεις: </p>
<p>μή με, Ποσείδαον γαιήοχε, ταῦτα κέλευε:  </p>
<p>δειλαί τοι δειλῶν γε καὶ ἐγγύαι ἐγγυάασθαι. </p>
<p>πῶς ἂν ἐγώ σε δέοιμι μετ' ἀθανάτοισι θεοῖσιν, </p>
<p>εἴ κεν Ἄρης οἴχοιτο χρέος καὶ δεσμὸν ἀλύξας; </p>
<p>τὸν δ' αὖτε προσέειπε Ποσειδάων ἐνοσίχθων:  </p>
<p>Ἥφαιστ', εἴ περ γάρ κεν Ἄρης χρεῖος ὑπαλύξας </p>
<p>οἴχηται φεύγων, αὐτός τοι ἐγὼ τάδε τίσω. </p>
<p>τὸν δ' ἠμείβετ' ἔπειτα περικλυτὸς ἀμφιγυήεις: </p>
<p>οὐκ ἔστ' οὐδὲ ἔοικε τεὸν ἔπος ἀρνήσασθαι. </p>
<p>ὣς εἰπὼν δεσμὸν ἀνίει μένος Ἡφαίστοιο. </p>
<p>τὼ δ' ἐπεὶ ἐκ δεσμοῖο λύθεν, κρατεροῦ περ ἐόντος, </p>
<p>αὐτίκ' ἀναΐξαντε ὁ μὲν Θρῄκηνδε βεβήκει, </p>
<p>ἡ δ' ἄρα Κύπρον ἵκανε φιλομμειδὴς Ἀφροδίτη, </p>
<p>ἐς Πάφον:  ἔνθα δέ οἱ τέμενος βωμός τε θυήεις. </p>
<p>ἔνθα δέ μιν Χάριτες λοῦσαν καὶ χρῖσαν ἐλαίῳ </p>
<p>ἀμβρότῳ, οἷα θεοὺς ἐπενήνοθεν αἰὲν ἐόντας, </p>
<p>ἀμφὶ δὲ εἵματα ἕσσαν ἐπήρατα, θαῦμα ἰδέσθαι. </p>
<p>ταῦτ' ἄρ' ἀοιδὸς ἄειδε περικλυτός: αὐτὰρ Ὀδυσσεὺς </p>
<p>τέρπετ' ἐνὶ φρεσὶν ᾗσιν ἀκούων ἠδὲ καὶ ἄλλοι </p>
<p>Φαίηκες δολιχήρετμοι, ναυσίκλυτοι ἄνδρες. </p>
<p>Ἀλκίνοος δ' Ἅλιον καὶ Λαοδάμαντα κέλευσεν </p>
<p>μουνὰξ ὀρχήσασθαι, ἐπεί σφισιν οὔ τις ἔριζεν. </p>
<p>οἱ δ' ἐπεὶ οὖν σφαῖραν καλὴν μετὰ χερσὶν ἕλοντο, </p>
<p>πορφυρέην, τήν σφιν Πόλυβος ποίησε δαΐφρων, </p>
<p>τὴν ἕτερος ῥίπτασκε ποτὶ νέφεα σκιόεντα </p>
<p>ἰδνωθεὶς ὀπίσω, ὁ δ' ἀπὸ χθονὸς ὑψόσ' ἀερθεὶς </p>
<p>ῥηιδίως μεθέλεσκε, πάρος ποσὶν οὖδας ἱκέσθαι. </p>
<p>αὐτὰρ ἐπεὶ δὴ σφαίρῃ ἀν' ἰθὺν πειρήσαντο, </p>
<p>ὠρχείσθην δὴ ἔπειτα ποτὶ χθονὶ πουλυβοτείρῃ </p>
<p>ταρφέ' ἀμειβομένω:  κοῦροι δ' ἐπελήκεον ἄλλοι </p>
<p>ἑστεῶτες κατ' ἀγῶνα, πολὺς δ' ὑπὸ κόμπος ὀρώρει. </p>
<p>δὴ τότ' ἄρ' Ἀλκίνοον προσεφώνεε δῖος Ὀδυσσεύς: </p>
<p>Ἀλκίνοε κρεῖον, πάντων ἀριδείκετε λαῶν, </p>
<p>ἠμὲν ἀπείλησας βητάρμονας εἶναι ἀρίστους, </p>
<p>ἠδ' ἄρ' ἑτοῖμα τέτυκτο:  σέβας μ' ἔχει εἰσορόωντα. </p>
<p>ὣς φάτο, γήθησεν δ' ἱερὸν μένος Ἀλκινόοιο, </p>
<p>αἶψα δὲ Φαιήκεσσι φιληρέτμοισι μετηύδα:  </p>
<p>κέκλυτε, Φαιήκων ἡγήτορες ἠδὲ μέδοντες. </p>
<p>ὁ ξεῖνος μάλα μοι δοκέει πεπνυμένος εἶναι. </p>
<p>ἀλλ' ἄγε οἱ δῶμεν ξεινήιον, ὡς ἐπιεικές. </p>
<p>δώδεκα γὰρ κατὰ δῆμον ἀριπρεπέες βασιλῆες </p>
<p>ἀρχοὶ κραίνουσι, τρισκαιδέκατος δ' ἐγὼ αὐτός: </p>
<p>τῶν οἱ ἕκαστος φᾶρος ἐυπλυνὲς ἠδὲ χιτῶνα </p>
<p>καὶ χρυσοῖο τάλαντον ἐνείκατε τιμήεντος. </p>
<p>αἶψα δὲ πάντα φέρωμεν ἀολλέα, ὄφρ' ἐνὶ χερσὶν </p>
<p>ξεῖνος ἔχων ἐπὶ δόρπον ἴῃ χαίρων ἐνὶ θυμῷ. </p>
<p>Εὐρύαλος δέ ἑ αὐτὸν ἀρεσσάσθω ἐπέεσσι </p>
<p>καὶ δώρῳ, ἐπεὶ οὔ τι ἔπος κατὰ μοῖραν ἔειπεν. </p>
<p>ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον, </p>
<p>δῶρα δ' ἄρ' οἰσέμεναι πρόεσαν κήρυκα ἕκαστος. </p>
<p>τὸν δ' αὖτ' Εὐρύαλος ἀπαμείβετο φώνησέν τε:  </p>
<p>Ἀλκίνοε κρεῖον, πάντων ἀριδείκετε λαῶν, </p>
<p>τοιγὰρ ἐγὼ τὸν ξεῖνον ἀρέσσομαι, ὡς σὺ κελεύεις. </p>
<p>δώσω οἱ τόδ' ἄορ παγχάλκεον, ᾧ ἔπι κώπη </p>
<p>ἀργυρέη, κολεὸν δὲ νεοπρίστου ἐλέφαντος </p>
<p>ἀμφιδεδίνηται:  πολέος δέ οἱ ἄξιον ἔσται. </p>
<p>ὣς εἰπὼν ἐν χερσὶ τίθει ξίφος ἀργυρόηλον </p>
<p>καί μιν φωνήσας ἔπεα πτερόεντα προσηύδα:  </p>
<p>χαῖρε, πάτερ ὦ ξεῖνε:  ἔπος δ' εἴ πέρ τι βέβακται </p>
<p>δεινόν, ἄφαρ τὸ φέροιεν ἀναρπάξασαι ἄελλαι. </p>
<p>σοὶ δὲ θεοὶ ἄλοχόν τ' ἰδέειν καὶ πατρίδ' ἱκέσθαι </p>
<p>δοῖεν, ἐπεὶ δὴ δηθὰ φίλων ἄπο πήματα πάσχεις. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>καὶ σὺ φίλος μάλα χαῖρε, θεοὶ δέ τοι ὄλβια δοῖεν. </p>
<p>μηδέ τι τοι ξίφεός γε ποθὴ μετόπισθε γένοιτο </p>
<p>τούτου, ὃ δή μοι δῶκας ἀρεσσάμενος ἐπέεσσιν. </p>
<p>ἦ ῥα καὶ ἀμφ' ὤμοισι θέτο ξίφος ἀργυρόηλον. </p>
<p>δύσετό τ' ἠέλιος, καὶ τῷ κλυτὰ δῶρα παρῆεν. </p>
<p>καὶ τά γ' ἐς Ἀλκινόοιο φέρον κήρυκες ἀγαυοί:  </p>
<p>δεξάμενοι δ' ἄρα παῖδες ἀμύμονος Ἀλκινόοιο </p>
<p>μητρὶ παρ' αἰδοίῃ ἔθεσαν περικαλλέα δῶρα. </p>
<p>τοῖσιν δ' ἡγεμόνευ' ἱερὸν μένος Ἀλκινόοιο, </p>
<p>ἐλθόντες δὲ καθῖζον ἐν ὑψηλοῖσι θρόνοισι. </p>
<p>δή ῥα τότ' Ἀρήτην προσέφη μένος Ἀλκινόοιο:  </p>
<p>δεῦρο, γύναι, φέρε χηλὸν ἀριπρεπέ', ἥ τις ἀρίστη:  </p>
<p>ἐν δ' αὐτὴ θὲς φᾶρος ἐυπλυνὲς ἠδὲ χιτῶνα. </p>
<p>ἀμφὶ δέ οἱ πυρὶ χαλκὸν ἰήνατε, θέρμετε δ' ὕδωρ, </p>
<p>ὄφρα λοεσσάμενός τε ἰδών τ' ἐὺ κείμενα πάντα </p>
<p>δῶρα, τά οἱ Φαίηκες ἀμύμονες ἐνθάδ' ἔνεικαν, </p>
<p>δαιτί τε τέρπηται καὶ ἀοιδῆς ὕμνον ἀκούων. </p>
<p>καί οἱ ἐγὼ τόδ' ἄλεισον ἐμὸν περικαλλὲς ὀπάσσω, </p>
<p>χρύσεον, ὄφρ' ἐμέθεν μεμνημένος ἤματα πάντα </p>
<p>σπένδῃ ἐνὶ μεγάρῳ Διί τ' ἄλλοισίν τε θεοῖσιν. </p>
<p>ὣς ἔφατ', Ἀρήτη δὲ μετὰ δμῳῇσιν ἔειπεν </p>
<p>ἀμφὶ πυρὶ στῆσαι τρίποδα μέγαν ὅττι τάχιστα. </p>
<p>αἱ δὲ λοετροχόον τρίποδ' ἵστασαν ἐν πυρὶ κηλέῳ, </p>
<p>ἔν δ' ἄρ' ὕδωρ ἔχεαν, ὑπὸ δὲ ξύλα δαῖον ἑλοῦσαι. </p>
<p>γάστρην μὲν τρίποδος πῦρ ἄμφεπε, θέρμετο δ' ὕδωρ:  </p>
<p>τόφρα δ' ἄρ' Ἀρήτη ξείνῳ περικαλλέα χηλὸν </p>
<p>ἐξέφερεν θαλάμοιο, τίθει δ' ἐνὶ κάλλιμα δῶρα, </p>
<p>ἐσθῆτα χρυσόν τε, τά οἱ Φαίηκες ἔδωκαν:  </p>
<p>ἐν δ' αὐτὴ φᾶρος θῆκεν καλόν τε χιτῶνα, </p>
<p>καί μιν φωνήσασ' ἔπεα πτερόεντα προσηύδα:  </p>
<p>αὐτὸς νῦν ἴδε πῶμα, θοῶς δ' ἐπὶ δεσμὸν ἴηλον, </p>
<p>μή τίς τοι καθ' ὁδὸν δηλήσεται, ὁππότ' ἂν αὖτε </p>
<p>εὕδῃσθα γλυκὺν ὕπνον ἰὼν ἐν νηὶ μελαίνῃ. </p>
<p>αὐτὰρ ἐπεὶ τό γ' ἄκουσε πολύτλας δῖος Ὀδυσσεύς, </p>
<p>αὐτίκ' ἐπήρτυε πῶμα, θοῶς δ' ἐπὶ δεσμὸν ἴηλεν </p>
<p>ποικίλον, ὅν ποτέ μιν δέδαε φρεσὶ πότνια Κίρκη:  </p>
<p>αὐτόδιον δ' ἄρα μιν ταμίη λούσασθαι ἀνώγει </p>
<p>ἔς ῥ' ἀσάμινθον βάνθ':  ὁ δ' ἄρ ἀσπασίως ἴδε θυμῷ </p>
<p>θερμὰ λοέτρ', ἐπεὶ οὔ τι κομιζόμενός γε θάμιζεν, </p>
<p>ἐπεὶ δὴ λίπε δῶμα Καλυψοῦς ἠυκόμοιο. </p>
<p>τόφρα δέ οἱ κομιδή γε θεῷ ὣς ἔμπεδος ἦεν. </p>
<p>τὸν δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ, </p>
<p>ἀμφὶ δέ μιν χλαῖναν καλὴν βάλον ἠδὲ χιτῶνα, </p>
<p>ἔκ ῥ' ἀσαμίνθου βὰς ἄνδρας μέτα οἰνοποτῆρας </p>
<p>ἤιε:  Ναυσικάα δὲ θεῶν ἄπο κάλλος ἔχουσα </p>
<p>στῆ ῥα παρὰ σταθμὸν τέγεος πύκα ποιητοῖο, </p>
<p>θαύμαζεν δ' Ὀδυσῆα ἐν ὀφθαλμοῖσιν ὁρῶσα, </p>
<p>καί μιν φωνήσασ' ἔπεα πτερόεντα προσηύδα:  </p>
<p>χαῖρε, ξεῖν', ἵνα καί ποτ' ἐὼν ἐν πατρίδι γαίῃ </p>
<p>μνήσῃ ἐμεῦ, ὅτι μοι πρώτῃ ζωάγρι' ὀφέλλεις. </p>
<p>τὴν δ' ἀπαμειβόμενος προσέφη πολύμητις Ὀδυσσεύς. </p>
<p>Ναυσικάα θύγατερ μεγαλήτορος Ἀλκινόοιο, </p>
<p>οὕτω νῦν Ζεὺς θείη, ἐρίγδουπος πόσις Ἥρης, </p>
<p>οἴκαδέ τ' ἐλθέμεναι καὶ νόστιμον ἦμαρ ἰδέσθαι:  </p>
<p>τῷ κέν τοι καὶ κεῖθι θεῷ ὣς εὐχετοῴμην </p>
<p>αἰεὶ ἤματα πάντα:  σὺ γάρ μ' ἐβιώσαο, κούρη. </p>
<p>ἦ ῥα καὶ ἐς θρόνον ἷζε παρ' Ἀλκίνοον βασιλῆα:  </p>
<p>οἱ δ' ἤδη μοίρας τ' ἔνεμον κερόωντό τε οἶνον. </p>
<p>κῆρυξ δ' ἐγγύθεν ἦλθεν ἄγων ἐρίηρον ἀοιδόν, </p>
<p>Δημόδοκον λαοῖσι τετιμένον:  εἷσε δ' ἄρ' αὐτὸν </p>
<p>μέσσῳ δαιτυμόνων, πρὸς κίονα μακρὸν ἐρείσας. </p>
<p>δὴ τότε κήρυκα προσέφη πολύμητις Ὀδυσσεύς, </p>
<p>νώτου ἀποπροταμών, ἐπὶ δὲ πλεῖον ἐλέλειπτο, </p>
<p>ἀργιόδοντος ὑός, θαλερὴ δ' ἦν ἀμφὶς ἀλοιφή:  </p>
<p>κῆρυξ, τῆ δή, τοῦτο πόρε κρέας, ὄφρα φάγῃσιν, </p>
<p>Δημοδόκῳ:  καί μιν προσπτύξομαι ἀχνύμενός περ:  </p>
<p>πᾶσι γὰρ ἀνθρώποισιν ἐπιχθονίοισιν ἀοιδοὶ </p>
<p>τιμῆς ἔμμοροί εἰσι καὶ αἰδοῦς, οὕνεκ' ἄρα σφέας </p>
<p>οἴμας μοῦσ' ἐδίδαξε, φίλησε δὲ φῦλον ἀοιδῶν. </p>
<p>ὣς ἄρ' ἔφη, κῆρυξ δὲ φέρων ἐν χερσὶν ἔθηκεν </p>
<p>ἥρῳ Δημοδόκῳ:  ὁ δ' ἐδέξατο, χαῖρε δὲ θυμῷ. </p>
<p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>δὴ τότε Δημόδοκον προσέφη πολύμητις Ὀδυσσεύς: </p>
<p>Δημόδοκ', ἔξοχα δή σε βροτῶν αἰνίζομ' ἁπάντων. </p>
<p>ἢ σέ γε μοῦσ' ἐδίδαξε, Διὸς πάϊς, ἢ σέ γ' Ἀπόλλων:  </p>
<p>λίην γὰρ κατὰ κόσμον Ἀχαιῶν οἶτον ἀείδεις, </p>
<p>ὅσσ' ἔρξαν τ' ἔπαθόν τε καὶ ὅσσ' ἐμόγησαν Ἀχαιοί, </p>
<p>ὥς τέ που ἢ αὐτὸς παρεὼν ἢ ἄλλου ἀκούσας. </p>
<p>ἀλλ' ἄγε δὴ μετάβηθι καὶ ἵππου κόσμον ἄεισον </p>
<p>δουρατέου, τὸν Ἐπειὸς ἐποίησεν σὺν Ἀθήνῃ, </p>
<p>ὅν ποτ' ἐς ἀκρόπολιν δόλον ἤγαγε δῖος Ὀδυσσεὺς </p>
<p>ἀνδρῶν ἐμπλήσας οἵ ῥ' Ἴλιον ἐξαλάπαξαν. </p>
<p>αἴ κεν δή μοι ταῦτα κατὰ μοῖραν καταλέξῃς, </p>
<p>αὐτίκ' ἐγὼ πᾶσιν μυθήσομαι ἀνθρώποισιν, </p>
<p>ὡς ἄρα τοι πρόφρων θεὸς ὤπασε θέσπιν ἀοιδήν. </p>
<p>ὣς φάθ', ὁ δ' ὁρμηθεὶς θεοῦ ἤρχετο, φαῖνε δ' ἀοιδήν, </p>
<p>ἔνθεν ἑλὼν ὡς οἱ μὲν ἐυσσέλμων ἐπὶ νηῶν </p>
<p>βάντες ἀπέπλειον, πῦρ ἐν κλισίῃσι βαλόντες, </p>
<p>Ἀργεῖοι, τοὶ δ' ἤδη ἀγακλυτὸν ἀμφ' Ὀδυσῆα </p>
<p>ἥατ' ἐνὶ Τρώων ἀγορῇ κεκαλυμμένοι ἵππῳ:  </p>
<p>αὐτοὶ γάρ μιν Τρῶες ἐς ἀκρόπολιν ἐρύσαντο. </p>
<p>ὣς ὁ μὲν ἑστήκει, τοὶ δ' ἄκριτα πόλλ' ἀγόρευον </p>
<p>ἥμενοι ἀμφ' αὐτόν:  τρίχα δέ σφισιν ἥνδανε βουλή, </p>
<p>ἠὲ διαπλῆξαι κοῖλον δόρυ νηλέι χαλκῷ, </p>
<p>ἢ κατὰ πετράων βαλέειν ἐρύσαντας ἐπ' ἄκρης, </p>
<p>ἢ ἐάαν μέγ' ἄγαλμα θεῶν θελκτήριον εἶναι, </p>
<p>τῇ περ δὴ καὶ ἔπειτα τελευτήσεσθαι ἔμελλεν:  </p>
<p>αἶσα γὰρ ἦν ἀπολέσθαι, ἐπὴν πόλις ἀμφικαλύψῃ </p>
<p>δουράτεον μέγαν ἵππον, ὅθ' ἥατο πάντες ἄριστοι </p>
<p>Ἀργείων Τρώεσσι φόνον καὶ κῆρα φέροντες. </p>
<p>ἤειδεν δ' ὡς ἄστυ διέπραθον υἷες Ἀχαιῶν </p>
<p>ἱππόθεν ἐκχύμενοι, κοῖλον λόχον ἐκπρολιπόντες. </p>
<p>ἄλλον δ' ἄλλῃ ἄειδε πόλιν κεραϊζέμεν αἰπήν, </p>
<p>αὐτὰρ Ὀδυσσῆα προτὶ δώματα Δηιφόβοιο </p>
<p>βήμεναι, ἠύτ' Ἄρηα σὺν ἀντιθέῳ Μενελάῳ. </p>
<p>κεῖθι δὴ αἰνότατον πόλεμον φάτο τολμήσαντα </p>
<p>νικῆσαι καὶ ἔπειτα διὰ μεγάθυμον Ἀθήνην. </p>
<p>ταῦτ' ἄρ' ἀοιδὸς ἄειδε περικλυτός: αὐτὰρ Ὀδυσσεὺς </p>
<p>τήκετο, δάκρυ δ' ἔδευεν ὑπὸ βλεφάροισι παρειάς. </p>
<p>ὡς δὲ γυνὴ κλαίῃσι φίλον πόσιν ἀμφιπεσοῦσα, </p>
<p>ὅς τε ἑῆς πρόσθεν πόλιος λαῶν τε πέσῃσιν, </p>
<p>ἄστεϊ καὶ τεκέεσσιν ἀμύνων νηλεὲς ἦμαρ:  </p>
<p>ἡ μὲν τὸν θνήσκοντα καὶ ἀσπαίροντα ἰδοῦσα </p>
<p>ἀμφ' αὐτῷ χυμένη λίγα κωκύει:  οἱ δέ τ' ὄπισθε </p>
<p>κόπτοντες δούρεσσι μετάφρενον ἠδὲ καὶ ὤμους </p>
<p>εἴρερον εἰσανάγουσι, πόνον τ' ἐχέμεν καὶ ὀιζύν:  </p>
<p>τῆς δ' ἐλεεινοτάτῳ ἄχεϊ φθινύθουσι παρειαί:  </p>
<p>ὣς Ὀδυσεὺς ἐλεεινὸν ὑπ' ὀφρύσι δάκρυον εἶβεν. </p>
<p>ἔνθ' ἄλλους μὲν πάντας ἐλάνθανε δάκρυα λείβων, </p>
<p>Ἀλκίνοος δέ μιν οἶος ἐπεφράσατ' ἠδ' ἐνόησεν, </p>
<p>ἥμενος ἄγχ' αὐτοῦ, βαρὺ δὲ στενάχοντος ἄκουσεν. </p>
<p>αἶψα δὲ Φαιήκεσσι φιληρέτμοισι μετηύδα:  </p>
<p>κέκλυτε, Φαιήκων ἡγήτορες ἠδὲ μέδοντες, </p>
<p>Δημόδοκος δ' ἤδη σχεθέτω φόρμιγγα λίγειαν:  </p>
<p>οὐ γάρ πως πάντεσσι χαριζόμενος τάδ' ἀείδει. </p>
<p>ἐξ οὗ δορπέομέν τε καὶ ὤρορε θεῖος ἀοιδός, </p>
<p>ἐκ τοῦ δ' οὔ πω παύσατ' ὀιζυροῖο γόοιο </p>
<p>ὁ ξεῖνος: μάλα πού μιν ἄχος φρένας ἀμφιβέβηκεν. </p>
<p>ἀλλ' ἄγ' ὁ μὲν σχεθέτω, ἵν' ὁμῶς τερπώμεθα πάντες, </p>
<p>ξεινοδόκοι καὶ ξεῖνος, ἐπεὶ πολὺ κάλλιον οὕτως: </p>
<p>εἵνεκα γὰρ ξείνοιο τάδ' αἰδοίοιο τέτυκται, </p>
<p>πομπὴ καὶ φίλα δῶρα, τά οἱ δίδομεν φιλέοντες. </p>
<p>ἀντὶ κασιγνήτου ξεῖνός θ' ἱκέτης τε τέτυκται </p>
<p>ἀνέρι, ὅς τ' ὀλίγον περ ἐπιψαύῃ πραπίδεσσι. </p>
<p>τῷ νῦν μηδὲ σὺ κεῦθε νοήμασι κερδαλέοισιν </p>
<p>ὅττι κέ σ' εἴρωμαι:  φάσθαι δέ σε κάλλιόν ἐστιν. </p>
<p>εἴπ' ὄνομ' ὅττι σε κεῖθι κάλεον μήτηρ τε πατήρ τε </p>
<p>ἄλλοι θ' οἳ κατὰ ἄστυ καὶ οἳ περιναιετάουσιν. </p>
<p>οὐ μὲν γάρ τις πάμπαν ἀνώνυμός ἐστ' ἀνθρώπων, </p>
<p>οὐ κακὸς οὐδὲ μὲν ἐσθλός, ἐπὴν τὰ πρῶτα γένηται, </p>
<p>ἀλλ' ἐπὶ πᾶσι τίθενται, ἐπεί κε τέκωσι, τοκῆες. </p>
<p>εἰπὲ δέ μοι γαῖάν τε:  τεὴν δῆμόν τε πόλιν τε, </p>
<p>ὄφρα σε τῇ πέμπωσι τιτυσκόμεναι φρεσὶ νῆες: </p>
<p>οὐ γὰρ Φαιήκεσσι κυβερνητῆρες ἔασιν, </p>
<p>οὐδέ τι πηδάλι' ἔστι, τά τ' ἄλλαι νῆες ἔχουσιν:  </p>
<p>ἀλλ' αὐταὶ ἴσασι νοήματα καὶ φρένας ἀνδρῶν, </p>
<p>καὶ πάντων ἴσασι πόλιας καὶ πίονας ἀγροὺς </p>
<p>ἀνθρώπων, καὶ λαῖτμα τάχισθ' ἁλὸς ἐκπερόωσιν </p>
<p>ἠέρι καὶ νεφέλῃ κεκαλυμμέναι:  οὐδέ ποτέ σφιν </p>
<p>οὔτε τι πημανθῆναι ἔπι δέος οὔτ' ἀπολέσθαι. </p>
<p>ἀλλὰ τόδ' ὥς ποτε πατρὸς ἐγὼν εἰπόντος ἄκουσα </p>
<p>Ναυσιθόου, ὃς ἔφασκε Ποσειδάων' ἀγάσασθαι </p>
<p>ἡμῖν, οὕνεκα πομποὶ ἀπήμονές εἰμεν ἁπάντων. </p>
<p>φῆ ποτὲ Φαιήκων ἀνδρῶν ἐυεργέα νῆα </p>
<p>ἐκ πομπῆς ἀνιοῦσαν ἐν ἠεροειδέι πόντῳ </p>
<p>ῥαισέμεναι, μέγα δ' ἧμιν ὄρος πόλει ἀμφικαλύψειν. </p>
<p>ὣς ἀγόρευ' ὁ γέρων:  τὰ δέ κεν θεὸς ἢ τελέσειεν </p>
<p>ἤ κ' ἀτέλεστ' εἴη, ὥς οἱ φίλον ἔπλετο θυμῷ:  </p>
<p>ἀλλ' ἄγε μοι τόδε εἰπὲ καὶ ἀτρεκέως κατάλεξον, </p>
<p>ὅππῃ ἀπεπλάγχθης τε καὶ ἅς τινας ἵκεο χώρας </p>
<p>ἀνθρώπων, αὐτούς τε πόλιάς τ' ἐὺ ναιετοώσας, </p>
<p>ἠμὲν ὅσοι χαλεποί τε καὶ ἄγριοι οὐδὲ δίκαιοι, </p>
<p>οἵ τε φιλόξεινοι, καί σφιν νόος ἐστὶ θεουδής. </p>
<p>εἰπὲ δ' ὅ τι κλαίεις καὶ ὀδύρεαι ἔνδοθι θυμῷ </p>
<p>Ἀργείων Δαναῶν ἠδ' Ἰλίου οἶτον ἀκούων. </p>
<p>τὸν δὲ θεοὶ μὲν τεῦξαν, ἐπεκλώσαντο δ' ὄλεθρον </p>
<p>ἀνθρώποις, ἵνα ᾖσι καὶ ἐσσομένοισιν ἀοιδή. </p>
<p>ἦ τίς τοι καὶ πηὸς ἀπέφθιτο Ἰλιόθι πρὸ </p>
<p>ἐσθλὸς ἐών, γαμβρὸς ἢ πενθερός, οἵ τε μάλιστα </p>
<p>κήδιστοι τελέθουσι μεθ' αἷμά τε καὶ γένος αὐτῶν; </p>
<p>ἦ τίς που καὶ ἑταῖρος ἀνὴρ κεχαρισμένα εἰδώς, </p>
<p>ἐσθλός; ἐπεὶ οὐ μέν τι κασιγνήτοιο χερείων </p>
<p>γίγνεται, ὅς κεν ἑταῖρος ἐὼν πεπνυμένα εἰδῇ. </p></div1>
<div1 lines="566" n="9">
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>Ἀλκίνοε κρεῖον, πάντων ἀριδείκετε λαῶν, </p>
<p>ἦ τοι μὲν τόδε καλὸν ἀκουέμεν ἐστὶν ἀοιδοῦ </p>
<p>τοιοῦδ' οἷος ὅδ' ἐστί, θεοῖς ἐναλίγκιος αὐδήν. </p>
<p>οὐ γὰρ ἐγώ γέ τί φημι τέλος χαριέστερον εἶναι </p>
<p>ἢ ὅτ' ἐυφροσύνη μὲν ἔχῃ κάτα δῆμον ἅπαντα, </p>
<p>δαιτυμόνες δ' ἀνὰ δώματ' ἀκουάζωνται ἀοιδοῦ </p>
<p>ἥμενοι ἑξείης, παρὰ δὲ πλήθωσι τράπεζαι </p>
<p>σίτου καὶ κρειῶν, μέθυ δ' ἐκ κρητῆρος ἀφύσσων </p>
<p>οἰνοχόος φορέῃσι καὶ ἐγχείῃ δεπάεσσι:  </p>
<p>τοῦτό τί μοι κάλλιστον ἐνὶ φρεσὶν εἴδεται εἶναι. </p>
<p>σοὶ δ' ἐμὰ κήδεα θυμὸς ἐπετράπετο στονόεντα </p>
<p>εἴρεσθ', ὄφρ' ἔτι μᾶλλον ὀδυρόμενος στεναχίζω:  </p>
<p>τί πρῶτόν τοι ἔπειτα, τί δ' ὑστάτιον καταλέξω; </p>
<p>κήδε' ἐπεί μοι πολλὰ δόσαν θεοὶ Οὐρανίωνες. </p>
<p>νῦν δ' ὄνομα πρῶτον μυθήσομαι, ὄφρα καὶ ὑμεῖς </p>
<p>εἴδετ', ἐγὼ δ' ἂν ἔπειτα φυγὼν ὕπο νηλεὲς ἦμαρ </p>
<p>ὑμῖν ξεῖνος ἔω καὶ ἀπόπροθι δώματα ναίων. </p>
<p>εἴμ' Ὀδυσεὺς Λαερτιάδης, ὃς πᾶσι δόλοισιν </p>
<p>ἀνθρώποισι μέλω, καί μευ κλέος οὐρανὸν ἵκει. </p>
<p>ναιετάω δ' Ἰθάκην ἐυδείελον:  ἐν δ' ὄρος αὐτῇ </p>
<p>Νήριτον εἰνοσίφυλλον, ἀριπρεπές: ἀμφὶ δὲ νῆσοι </p>
<p>πολλαὶ ναιετάουσι μάλα σχεδὸν ἀλλήλῃσι, </p>
<p>Δουλίχιόν τε Σάμη τε καὶ ὑλήεσσα Ζάκυνθος. </p>
<p>αὐτὴ δὲ χθαμαλὴ πανυπερτάτη εἰν ἁλὶ κεῖται </p>
<p>πρὸς ζόφον, αἱ δέ τ' ἄνευθε πρὸς ἠῶ τ' ἠέλιόν τε, </p>
<p>τρηχεῖ', ἀλλ' ἀγαθὴ κουροτρόφος: οὔ τοι ἐγώ γε </p>
<p>ἧς γαίης δύναμαι γλυκερώτερον ἄλλο ἰδέσθαι. </p>
<p>ἦ μέν μ' αὐτόθ' ἔρυκε Καλυψώ, δῖα θεάων, </p>
<p>ἐν σπέσσι γλαφυροῖσι, λιλαιομένη πόσιν εἶναι:  </p>
<p>ὣς δ' αὔτως Κίρκη κατερήτυεν ἐν μεγάροισιν </p>
<p>Αἰαίη δολόεσσα, λιλαιομένη πόσιν εἶναι:  </p>
<p>ἀλλ' ἐμὸν οὔ ποτε θυμὸν ἐνὶ στήθεσσιν ἔπειθον. </p>
<p>ὣς οὐδὲν γλύκιον ἧς πατρίδος οὐδὲ τοκήων </p>
<p>γίγνεται, εἴ περ καί τις ἀπόπροθι πίονα οἶκον </p>
<p>γαίῃ ἐν ἀλλοδαπῇ ναίει ἀπάνευθε τοκήων. </p>
<p>εἰ δ' ἄγε τοι καὶ νόστον ἐμὸν πολυκηδέ' ἐνίσπω, </p>
<p>ὅν μοι Ζεὺς ἐφέηκεν ἀπὸ Τροίηθεν ἰόντι. </p>
<p>Ἰλιόθεν με φέρων ἄνεμος Κικόνεσσι πέλασσεν, </p>
<p>Ἰσμάρῳ. ἔνθα δ' ἐγὼ πόλιν ἔπραθον, ὤλεσα δ' αὐτούς: </p>
<p>ἐκ πόλιος δ' ἀλόχους καὶ κτήματα πολλὰ λαβόντες </p>
<p>δασσάμεθ', ὡς μή τίς μοι ἀτεμβόμενος κίοι ἴσης. </p>
<p>ἔνθ' ἦ τοι μὲν ἐγὼ διερῷ ποδὶ φευγέμεν ἡμέας </p>
<p>ἠνώγεα, τοὶ δὲ μέγα νήπιοι οὐκ ἐπίθοντο. </p>
<p>ἔνθα δὲ πολλὸν μὲν μέθυ πίνετο, πολλὰ δὲ μῆλα </p>
<p>ἔσφαζον παρὰ θῖνα καὶ εἰλίποδας ἕλικας βοῦς: </p>
<p>τόφρα δ' ἄρ' οἰχόμενοι Κίκονες Κικόνεσσι γεγώνευν, </p>
<p>οἵ σφιν γείτονες ἦσαν, ἅμα πλέονες καὶ ἀρείους, </p>
<p>ἤπειρον ναίοντες, ἐπιστάμενοι μὲν ἀφ' ἵππων </p>
<p>ἀνδράσι μάρνασθαι καὶ ὅθι χρὴ πεζὸν ἐόντα. </p>
<p>ἦλθον ἔπειθ' ὅσα φύλλα καὶ ἄνθεα γίγνεται ὥρῃ, </p>
<p>ἠέριοι:  τότε δή ῥα κακὴ Διὸς αἶσα παρέστη </p>
<p>ἡμῖν αἰνομόροισιν, ἵν' ἄλγεα πολλὰ πάθοιμεν. </p>
<p>στησάμενοι δ' ἐμάχοντο μάχην παρὰ νηυσὶ θοῇσι, </p>
<p>βάλλον δ' ἀλλήλους χαλκήρεσιν ἐγχείῃσιν. </p>
<p>ὄφρα μὲν ἠὼς ἦν καὶ ἀέξετο ἱερὸν ἦμαρ, </p>
<p>τόφρα δ' ἀλεξόμενοι μένομεν πλέονάς περ ἐόντας. </p>
<p>ἦμος δ' ἠέλιος μετενίσσετο βουλυτόνδε, </p>
<p>καὶ τότε δὴ Κίκονες κλῖναν δαμάσαντες Ἀχαιούς. </p>
<p>ἓξ δ' ἀφ' ἑκάστης νηὸς ἐυκνήμιδες ἑταῖροι </p>
<p>ὤλονθ':  οἱ δ' ἄλλοι φύγομεν θάνατόν τε μόρον τε. </p>
<p>ἔνθεν δὲ προτέρω πλέομεν ἀκαχήμενοι ἦτορ, </p>
<p>ἄσμενοι ἐκ θανάτοιο, φίλους ὀλέσαντες ἑταίρους. </p>
<p>οὐδ' ἄρα μοι προτέρω νῆες κίον ἀμφιέλισσαι, </p>
<p>πρίν τινα τῶν δειλῶν ἑτάρων τρὶς ἕκαστον ἀῦσαι, </p>
<p>οἳ θάνον ἐν πεδίῳ Κικόνων ὕπο δῃωθέντες. </p>
<p>νηυσὶ δ' ἐπῶρσ' ἄνεμον Βορέην νεφεληγερέτα Ζεὺς </p>
<p>λαίλαπι θεσπεσίῃ, σὺν δὲ νεφέεσσι κάλυψε </p>
<p>γαῖαν ὁμοῦ καὶ πόντον:  ὀρώρει δ' οὐρανόθεν νύξ. </p>
<p>αἱ μὲν ἔπειτ' ἐφέροντ' ἐπικάρσιαι, ἱστία δέ σφιν </p>
<p>τριχθά τε καὶ τετραχθὰ διέσχισεν ἲς ἀνέμοιο. </p>
<p>καὶ τὰ μὲν ἐς νῆας κάθεμεν, δείσαντες ὄλεθρον, </p>
<p>αὐτὰς δ' ἐσσυμένως προερέσσαμεν ἤπειρόνδε. </p>
<p>ἔνθα δύω νύκτας δύο τ' ἤματα συνεχὲς αἰεὶ </p>
<p>κείμεθ', ὁμοῦ καμάτῳ τε καὶ ἄλγεσι θυμὸν ἔδοντες. </p>
<p>ἀλλ' ὅτε δὴ τρίτον ἦμαρ ἐυπλόκαμος τέλεσ' Ἠώς, </p>
<p>ἱστοὺς στησάμενοι ἀνά θ' ἱστία λεύκ' ἐρύσαντες </p>
<p>ἥμεθα, τὰς δ' ἄνεμός τε κυβερνῆταί τ' ἴθυνον. </p>
<p>καί νύ κεν ἀσκηθὴς ἱκόμην ἐς πατρίδα γαῖαν:  </p>
<p>ἀλλά με κῦμα ῥόος τε περιγνάμπτοντα Μάλειαν </p>
<p>καὶ Βορέης ἀπέωσε, παρέπλαγξεν δὲ Κυθήρων. </p>
<p>ἔνθεν δ' ἐννῆμαρ φερόμην ὀλοοῖς ἀνέμοισιν </p>
<p>πόντον ἐπ' ἰχθυόεντα:  ἀτὰρ δεκάτῃ ἐπέβημεν </p>
<p>γαίης Λωτοφάγων, οἵ τ' ἄνθινον εἶδαρ ἔδουσιν. </p>
<p>ἔνθα δ' ἐπ' ἠπείρου βῆμεν καὶ ἀφυσσάμεθ' ὕδωρ, </p>
<p>αἶψα δὲ δεῖπνον ἕλοντο θοῇς παρὰ νηυσὶν ἑταῖροι. </p>
<p>αὐτὰρ ἐπεὶ σίτοιό τ' ἐπασσάμεθ' ἠδὲ ποτῆτος, </p>
<p>δὴ τοτ' ἐγὼν ἑτάρους προΐειν πεύθεσθαι ἰόντας, </p>
<p>οἵ τινες ἀνέρες εἶεν ἐπὶ χθονὶ σῖτον ἔδοντες </p>
<p>ἄνδρε δύω κρίνας, τρίτατον κήρυχ' ἅμ' ὀπάσσας. </p>
<p>οἱ δ' αἶψ' οἰχόμενοι μίγεν ἀνδράσι Λωτοφάγοισιν:  </p>
<p>οὐδ' ἄρα Λωτοφάγοι μήδονθ' ἑτάροισιν ὄλεθρον </p>
<p>ἡμετέροις, ἀλλά σφι δόσαν λωτοῖο πάσασθαι. </p>
<p>τῶν δ' ὅς τις λωτοῖο φάγοι μελιηδέα καρπόν, </p>
<p>οὐκέτ' ἀπαγγεῖλαι πάλιν ἤθελεν οὐδὲ νέεσθαι, </p>
<p>ἀλλ' αὐτοῦ βούλοντο μετ' ἀνδράσι Λωτοφάγοισι </p>
<p>λωτὸν ἐρεπτόμενοι μενέμεν νόστου τε λαθέσθαι. </p>
<p>τοὺς μὲν ἐγὼν ἐπὶ νῆας ἄγον κλαίοντας ἀνάγκῃ, </p>
<p>νηυσὶ δ' ἐνὶ γλαφυρῇσιν ὑπὸ ζυγὰ δῆσα ἐρύσσας. </p>
<p>αὐτὰρ τοὺς ἄλλους κελόμην ἐρίηρας ἑταίρους </p>
<p>σπερχομένους νηῶν ἐπιβαινέμεν ὠκειάων, </p>
<p>μή πώς τις λωτοῖο φαγὼν νόστοιο λάθηται. </p>
<p>οἱ δ' αἶψ' εἴσβαινον καὶ ἐπὶ κληῖσι καθῖζον, </p>
<p>ἑξῆς δ' ἑζόμενοι πολιὴν ἅλα τύπτον ἐρετμοῖς. </p>
<p>ἔνθεν δὲ προτέρω πλέομεν ἀκαχήμενοι ἦτορ:  </p>
<p>Κυκλώπων δ' ἐς γαῖαν ὑπερφιάλων ἀθεμίστων </p>
<p>ἱκόμεθ', οἵ ῥα θεοῖσι πεποιθότες ἀθανάτοισιν </p>
<p>οὔτε φυτεύουσιν χερσὶν φυτὸν οὔτ' ἀρόωσιν, </p>
<p>ἀλλὰ τά γ' ἄσπαρτα καὶ ἀνήροτα πάντα φύονται, </p>
<p>πυροὶ καὶ κριθαὶ ἠδ' ἄμπελοι, αἵ τε φέρουσιν </p>
<p>οἶνον ἐριστάφυλον, καί σφιν Διὸς ὄμβρος ἀέξει. </p>
<p>τοῖσιν δ' οὔτ' ἀγοραὶ βουληφόροι οὔτε θέμιστες, </p>
<p>ἀλλ' οἵ γ' ὑψηλῶν ὀρέων ναίουσι κάρηνα </p>
<p>ἐν σπέσσι γλαφυροῖσι, θεμιστεύει δὲ ἕκαστος </p>
<p>παίδων ἠδ' ἀλόχων, οὐδ' ἀλλήλων ἀλέγουσιν. </p>
<p>νῆσος ἔπειτα λάχεια παρὲκ λιμένος τετάνυσται, </p>
<p>γαίης Κυκλώπων οὔτε σχεδὸν οὔτ' ἀποτηλοῦ, </p>
<p>ὑλήεσσ':  ἐν δ' αἶγες ἀπειρέσιαι γεγάασιν </p>
<p>ἄγριαι:  οὐ μὲν γὰρ πάτος ἀνθρώπων ἀπερύκει, </p>
<p>οὐδέ μιν εἰσοιχνεῦσι κυνηγέται, οἵ τε καθ' ὕλην </p>
<p>ἄλγεα πάσχουσιν κορυφὰς ὀρέων ἐφέποντες. </p>
<p>οὔτ' ἄρα ποίμνῃσιν καταΐσχεται οὔτ' ἀρότοισιν, </p>
<p>ἀλλ' ἥ γ' ἄσπαρτος καὶ ἀνήροτος ἤματα πάντα </p>
<p>ἀνδρῶν χηρεύει, βόσκει δέ τε μηκάδας αἶγας. </p>
<p>οὐ γὰρ Κυκλώπεσσι νέες πάρα μιλτοπάρῃοι, </p>
<p>οὐδ' ἄνδρες νηῶν ἔνι τέκτονες, οἵ κε κάμοιεν </p>
<p>νῆας ἐυσσέλμους, αἵ κεν τελέοιεν ἕκαστα </p>
<p>ἄστε' ἐπ' ἀνθρώπων ἱκνεύμεναι, οἷά τε πολλὰ </p>
<p>ἄνδρες ἐπ' ἀλλήλους νηυσὶν περόωσι θάλασσαν:  </p>
<p>οἵ κέ σφιν καὶ νῆσον ἐυκτιμένην ἐκάμοντο. </p>
<p>οὐ μὲν γάρ τι κακή γε, φέροι δέ κεν ὥρια πάντα:  </p>
<p>ἐν μὲν γὰρ λειμῶνες ἁλὸς πολιοῖο παρ' ὄχθας </p>
<p>ὑδρηλοὶ μαλακοί:  μάλα κ' ἄφθιτοι ἄμπελοι εἶεν. </p>
<p>ἐν δ' ἄροσις λείη:  μάλα κεν βαθὺ λήιον αἰεὶ </p>
<p>εἰς ὥρας ἀμῷεν, ἐπεὶ μάλα πῖαρ ὑπ' οὖδας. </p>
<p>ἐν δὲ λιμὴν ἐύορμος, ἵν' οὐ χρεὼ πείσματός ἐστιν, </p>
<p>οὔτ' εὐνὰς βαλέειν οὔτε πρυμνήσι' ἀνάψαι, </p>
<p>ἀλλ' ἐπικέλσαντας μεῖναι χρόνον εἰς ὅ κε ναυτέων </p>
<p>θυμὸς ἐποτρύνῃ καὶ ἐπιπνεύσωσιν ἀῆται. </p>
<p>αὐτὰρ ἐπὶ κρατὸς λιμένος ῥέει ἀγλαὸν ὕδωρ, </p>
<p>κρήνη ὑπὸ σπείους: περὶ δ' αἴγειροι πεφύασιν. </p>
<p>ἔνθα κατεπλέομεν, καί τις θεὸς ἡγεμόνευεν </p>
<p>νύκτα δι' ὀρφναίην, οὐδὲ προυφαίνετ' ἰδέσθαι:  </p>
<p>ἀὴρ γὰρ περὶ νηυσὶ βαθεῖ' ἦν, οὐδὲ σελήνη </p>
<p>οὐρανόθεν προύφαινε, κατείχετο δὲ νεφέεσσιν. </p>
<p>ἔνθ' οὔ τις τὴν νῆσον ἐσέδρακεν ὀφθαλμοῖσιν, </p>
<p>οὔτ' οὖν κύματα μακρὰ κυλινδόμενα προτὶ χέρσον </p>
<p>εἰσίδομεν, πρὶν νῆας ἐυσσέλμους ἐπικέλσαι. </p>
<p>κελσάσῃσι δὲ νηυσὶ καθείλομεν ἱστία πάντα, </p>
<p>ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης: </p>
<p>ἔνθα δ' ἀποβρίξαντες ἐμείναμεν Ἠῶ δῖαν. </p>
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>νῆσον θαυμάζοντες ἐδινεόμεσθα κατ' αὐτήν. </p>
<p>ὦρσαν δὲ νύμφαι, κοῦραι Διὸς αἰγιόχοιο, </p>
<p>αἶγας ὀρεσκῴους, ἵνα δειπνήσειαν ἑταῖροι. </p>
<p>αὐτίκα καμπύλα τόξα καὶ αἰγανέας δολιχαύλους </p>
<p>εἱλόμεθ' ἐκ νηῶν, διὰ δὲ τρίχα κοσμηθέντες </p>
<p>βάλλομεν:  αἶψα δ' ἔδωκε θεὸς μενοεικέα θήρην. </p>
<p>νῆες μέν μοι ἕποντο δυώδεκα, ἐς δὲ ἑκάστην </p>
<p>ἐννέα λάγχανον αἶγες: ἐμοὶ δὲ δέκ' ἔξελον οἴῳ. </p>
<p>ὣς τότε μὲν πρόπαν ἦμαρ ἐς ἠέλιον καταδύντα </p>
<p>ἥμεθα δαινύμενοι κρέα τ' ἄσπετα καὶ μέθυ ἡδύ:  </p>
<p>οὐ γάρ πω νηῶν ἐξέφθιτο οἶνος ἐρυθρός, </p>
<p>ἀλλ' ἐνέην:  πολλὸν γὰρ ἐν ἀμφιφορεῦσιν ἕκαστοι </p>
<p>ἠφύσαμεν Κικόνων. ἱερὸν πτολίεθρον ἑλόντες. </p>
<p>Κυκλώπων δ' ἐς γαῖαν ἐλεύσσομεν ἐγγὺς ἐόντων, </p>
<p>καπνόν τ' αὐτῶν τε φθογγὴν ὀίων τε καὶ αἰγῶν. </p>
<p>ἦμος δ' ἠέλιος κατέδυ καὶ ἐπὶ κνέφας ἦλθε, </p>
<p>δὴ τότε κοιμήθημεν ἐπὶ ῥηγμῖνι θαλάσσης. </p>
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>καὶ τότ' ἐγὼν ἀγορὴν θέμενος μετὰ πᾶσιν ἔειπον:  </p>
<p>ἄλλοι μὲν νῦν μίμνετ', ἐμοὶ ἐρίηρες ἑταῖροι:  </p>
<p>αὐτὰρ ἐγὼ σὺν νηί τ' ἐμῇ καὶ ἐμοῖς ἑτάροισιν </p>
<p>ἐλθὼν τῶνδ' ἀνδρῶν πειρήσομαι, οἵ τινές εἰσιν, </p>
<p>ἤ ῥ' οἵ γ' ὑβρισταί τε καὶ ἄγριοι οὐδὲ δίκαιοι, </p>
<p>ἦε φιλόξεινοι, καί σφιν νόος ἐστὶ θεουδής. </p>
<p>ὣς εἰπὼν ἀνὰ νηὸς ἔβην, ἐκέλευσα δ' ἑταίρους </p>
<p>αὐτούς τ' ἀμβαίνειν ἀνά τε πρυμνήσια λῦσαι. </p>
<p>οἱ δ' αἶψ' εἴσβαινον καὶ ἐπὶ κληῖσι καθῖζον, </p>
<p>ἑξῆς δ' ἑζόμενοι πολιὴν ἅλα τύπτον ἐρετμοῖς. </p>
<p>ἀλλ' ὅτε δὴ τὸν χῶρον ἀφικόμεθ' ἐγγὺς ἐόντα, </p>
<p>ἔνθα δ' ἐπ' ἐσχατιῇ σπέος εἴδομεν ἄγχι θαλάσσης, </p>
<p>ὑψηλόν, δάφνῃσι κατηρεφές. ἔνθα δὲ πολλὰ </p>
<p>μῆλ', ὄιές τε καὶ αἶγες, ἰαύεσκον:  περὶ δ' αὐλὴ </p>
<p>ὑψηλὴ δέδμητο κατωρυχέεσσι λίθοισι </p>
<p>μακρῇσίν τε πίτυσσιν ἰδὲ δρυσὶν ὑψικόμοισιν. </p>
<p>ἔνθα δ' ἀνὴρ ἐνίαυε πελώριος, ὅς ῥα τὰ μῆλα </p>
<p>οἶος ποιμαίνεσκεν ἀπόπροθεν:  οὐδὲ μετ' ἄλλους </p>
<p>πωλεῖτ', ἀλλ' ἀπάνευθεν ἐὼν ἀθεμίστια ᾔδη. </p>
<p>καὶ γὰρ θαῦμ' ἐτέτυκτο πελώριον, οὐδὲ ἐῴκει </p>
<p>ἀνδρί γε σιτοφάγῳ, ἀλλὰ ῥίῳ ὑλήεντι </p>
<p>ὑψηλῶν ὀρέων, ὅ τε φαίνεται οἶον ἀπ' ἄλλων. </p>
<p>δὴ τότε τοὺς ἄλλους κελόμην ἐρίηρας ἑταίρους </p>
<p>αὐτοῦ πὰρ νηί τε μένειν καὶ νῆα ἔρυσθαι, </p>
<p>αὐτὰρ ἐγὼ κρίνας ἑτάρων δυοκαίδεκ' ἀρίστους </p>
<p>βῆν:  ἀτὰρ αἴγεον ἀσκὸν ἔχον μέλανος οἴνοιο </p>
<p>ἡδέος, ὅν μοι ἔδωκε Μάρων, Εὐάνθεος υἱός, </p>
<p>ἱρεὺς Ἀπόλλωνος, ὃς Ἴσμαρον ἀμφιβεβήκει, </p>
<p>οὕνεκά μιν σὺν παιδὶ περισχόμεθ' ἠδὲ γυναικὶ </p>
<p>ἁζόμενοι:  ᾤκει γὰρ ἐν ἄλσεϊ δενδρήεντι </p>
<p>Φοίβου Ἀπόλλωνος. ὁ δέ μοι πόρεν ἀγλαὰ δῶρα:  </p>
<p>χρυσοῦ μέν μοι ἔδωκ' ἐυεργέος ἑπτὰ τάλαντα, </p>
<p>δῶκε δέ μοι κρητῆρα πανάργυρον, αὐτὰρ ἔπειτα </p>
<p>οἶνον ἐν ἀμφιφορεῦσι δυώδεκα πᾶσιν ἀφύσσας </p>
<p>ἡδὺν ἀκηράσιον, θεῖον ποτόν:  οὐδέ τις αὐτὸν </p>
<p>ἠείδη δμώων οὐδ' ἀμφιπόλων ἐνὶ οἴκῳ, </p>
<p>ἀλλ' αὐτὸς ἄλοχός τε φίλη ταμίη τε μί' οἴη. </p>
<p>τὸν δ' ὅτε πίνοιεν μελιηδέα οἶνον ἐρυθρόν, </p>
<p>ἓν δέπας ἐμπλήσας ὕδατος ἀνὰ εἴκοσι μέτρα </p>
<p>χεῦ', ὀδμὴ δ' ἡδεῖα ἀπὸ κρητῆρος ὀδώδει </p>
<p>θεσπεσίη:  τότ' ἂν οὔ τοι ἀποσχέσθαι φίλον ἦεν. </p>
<p>τοῦ φέρον ἐμπλήσας ἀσκὸν μέγαν, ἐν δὲ καὶ ᾖα </p>
<p>κωρύκῳ:  αὐτίκα γάρ μοι ὀίσατο θυμὸς ἀγήνωρ </p>
<p>ἄνδρ' ἐπελεύσεσθαι μεγάλην ἐπιειμένον ἀλκήν, </p>
<p>ἄγριον, οὔτε δίκας ἐὺ εἰδότα οὔτε θέμιστας. </p>
<p>καρπαλίμως δ' εἰς ἄντρον ἀφικόμεθ', οὐδέ μιν ἔνδον </p>
<p>εὕρομεν, ἀλλ' ἐνόμευε νομὸν κάτα πίονα μῆλα. </p>
<p>ἐλθόντες δ' εἰς ἄντρον ἐθηεύμεσθα ἕκαστα. </p>
<p>ταρσοὶ μὲν τυρῶν βρῖθον, στείνοντο δὲ σηκοὶ </p>
<p>ἀρνῶν ἠδ' ἐρίφων:  διακεκριμέναι δὲ ἕκασται </p>
<p>ἔρχατο, χωρὶς μὲν πρόγονοι, χωρὶς δὲ μέτασσαι, </p>
<p>χωρὶς δ' αὖθ' ἕρσαι. ναῖον δ' ὀρῷ ἄγγεα πάντα, </p>
<p>γαυλοί τε σκαφίδες τε, τετυγμένα, τοῖς ἐνάμελγεν. </p>
<p>ἔνθ' ἐμὲ μὲν πρώτισθ' ἕταροι λίσσοντ' ἐπέεσσιν </p>
<p>τυρῶν αἰνυμένους ἰέναι πάλιν, αὐτὰρ ἔπειτα </p>
<p>καρπαλίμως ἐπὶ νῆα θοὴν ἐρίφους τε καὶ ἄρνας </p>
<p>σηκῶν ἐξελάσαντας ἐπιπλεῖν ἁλμυρὸν ὕδωρ:  </p>
<p>ἀλλ' ἐγὼ οὐ πιθόμην, ἦ τ' ἂν πολὺ κέρδιον ἦεν, </p>
<p>ὄφρ' αὐτόν τε ἴδοιμι, καὶ εἴ μοι ξείνια δοίη. </p>
<p>οὐδ' ἄρ' ἔμελλ' ἑτάροισι φανεὶς ἐρατεινὸς ἔσεσθαι. </p>
<p>ἔνθα δὲ πῦρ κήαντες ἐθύσαμεν ἠδὲ καὶ αὐτοὶ </p>
<p>τυρῶν αἰνύμενοι φάγομεν, μένομέν τέ μιν ἔνδον </p>
<p>ἥμενοι, ἧος ἐπῆλθε νέμων. φέρε δ' ὄβριμον ἄχθος </p>
<p>ὕλης ἀζαλέης, ἵνα οἱ ποτιδόρπιον εἴη, </p>
<p>ἔντοσθεν δ' ἄντροιο βαλὼν ὀρυμαγδὸν ἔθηκεν:  </p>
<p>ἡμεῖς δὲ δείσαντες ἀπεσσύμεθ' ἐς μυχὸν ἄντρου. </p>
<p>αὐτὰρ ὅ γ' εἰς εὐρὺ σπέος ἤλασε πίονα μῆλα </p>
<p>πάντα μάλ' ὅσσ' ἤμελγε, τὰ δ' ἄρσενα λεῖπε θύρηφιν, </p>
<p>ἀρνειούς τε τράγους τε, βαθείης ἔκτοθεν αὐλῆς. </p>
<p>αὐτὰρ ἔπειτ' ἐπέθηκε θυρεὸν μέγαν ὑψόσ' ἀείρας, </p>
<p>ὄβριμον:  οὐκ ἂν τόν γε δύω καὶ εἴκοσ' ἄμαξαι </p>
<p>ἐσθλαὶ τετράκυκλοι ἀπ' οὔδεος ὀχλίσσειαν:  </p>
<p>τόσσην ἠλίβατον πέτρην ἐπέθηκε θύρῃσιν. </p>
<p>ἑζόμενος δ' ἤμελγεν ὄις καὶ μηκάδας αἶγας, </p>
<p>πάντα κατὰ μοῖραν, καὶ ὑπ' ἔμβρυον ἧκεν ἑκάστῃ. </p>
<p>αὐτίκα δ' ἥμισυ μὲν θρέψας λευκοῖο γάλακτος </p>
<p>πλεκτοῖς ἐν ταλάροισιν ἀμησάμενος κατέθηκεν, </p>
<p>ἥμισυ δ' αὖτ' ἔστησεν ἐν ἄγγεσιν, ὄφρα οἱ εἴη </p>
<p>πίνειν αἰνυμένῳ καί οἱ ποτιδόρπιον εἴη. </p>
<p>αὐτὰρ ἐπεὶ δὴ σπεῦσε πονησάμενος τὰ ἃ ἔργα, </p>
<p>καὶ τότε πῦρ ἀνέκαιε καὶ εἴσιδεν, εἴρετο δ' ἡμέας: </p>
<p>ὦ ξεῖνοι, τίνες ἐστέ; πόθεν πλεῖθ' ὑγρὰ κέλευθα; </p>
<p>ἦ τι κατὰ πρῆξιν ἦ μαψιδίως ἀλάλησθε, </p>
<p>οἷά τε ληιστῆρες, ὑπεὶρ ἅλα, τοί τ' ἀλόωνται </p>
<p>ψυχὰς παρθέμενοι κακὸν ἀλλοδαποῖσι φέροντες; </p>
<p>ὣς ἔφαθ', ἡμῖν δ' αὖτε κατεκλάσθη φίλον ἦτορ, </p>
<p>δεισάντων φθόγγον τε βαρὺν αὐτόν τε πέλωρον. </p>
<p>ἀλλὰ καὶ ὥς μιν ἔπεσσιν ἀμειβόμενος προσέειπον:  </p>
<p>ἡμεῖς τοι Τροίηθεν ἀποπλαγχθέντες Ἀχαιοὶ </p>
<p>παντοίοις ἀνέμοισιν ὑπὲρ μέγα λαῖτμα θαλάσσης, </p>
<p>οἴκαδε ἱέμενοι, ἄλλην ὁδὸν ἄλλα κέλευθα </p>
<p>ἤλθομεν:  οὕτω που Ζεὺς ἤθελε μητίσασθαι. </p>
<p>λαοὶ δ' Ἀτρεΐδεω Ἀγαμέμνονος εὐχόμεθ' εἶναι, </p>
<p>τοῦ δὴ νῦν γε μέγιστον ὑπουράνιον κλέος ἐστί:  </p>
<p>τόσσην γὰρ διέπερσε πόλιν καὶ ἀπώλεσε λαοὺς </p>
<p>πολλούς. ἡμεῖς δ' αὖτε κιχανόμενοι τὰ σὰ γοῦνα </p>
<p>ἱκόμεθ', εἴ τι πόροις ξεινήιον ἠὲ καὶ ἄλλως </p>
<p>δοίης δωτίνην, ἥ τε ξείνων θέμις ἐστίν. </p>
<p>ἀλλ' αἰδεῖο, φέριστε, θεούς: ἱκέται δέ τοί εἰμεν, </p>
<p>Ζεὺς δ' ἐπιτιμήτωρ ἱκετάων τε ξείνων τε, </p>
<p>ξείνιος, ὃς ξείνοισιν ἅμ' αἰδοίοισιν ὀπηδεῖ. </p>
<p>ὣς ἐφάμην, ὁ δέ μ' αὐτίκ' ἀμείβετο νηλέι θυμῷ:  </p>
<p>νήπιός εἰς, ὦ ξεῖν', ἢ τηλόθεν εἰλήλουθας, </p>
<p>ὅς με θεοὺς κέλεαι ἢ δειδίμεν ἢ ἀλέασθαι:  </p>
<p>οὐ γὰρ Κύκλωπες Διὸς αἰγιόχου ἀλέγουσιν </p>
<p>οὐδὲ θεῶν μακάρων, ἐπεὶ ἦ πολὺ φέρτεροί εἰμεν:  </p>
<p>οὐδ' ἂν ἐγὼ Διὸς ἔχθος ἀλευάμενος πεφιδοίμην </p>
<p>οὔτε σεῦ οὔθ' ἑτάρων, εἰ μὴ θυμός με κελεύοι. </p>
<p>ἀλλά μοι εἴφ' ὅπῃ ἔσχες ἰὼν ἐυεργέα νῆα, </p>
<p>ἤ που ἐπ' ἐσχατιῆς, ἦ καὶ σχεδόν, ὄφρα δαείω. </p>
<p>ὣς φάτο πειράζων, ἐμὲ δ' οὐ λάθεν εἰδότα πολλά, </p>
<p>ἀλλά μιν ἄψορρον προσέφην δολίοις ἐπέεσσι:  </p>
<p>νέα μέν μοι κατέαξε Ποσειδάων ἐνοσίχθων </p>
<p>πρὸς πέτρῃσι βαλὼν ὑμῆς ἐπὶ πείρασι γαίης, </p>
<p>ἄκρῃ προσπελάσας: ἄνεμος δ' ἐκ πόντου ἔνεικεν:  </p>
<p>αὐτὰρ ἐγὼ σὺν τοῖσδε ὑπέκφυγον αἰπὺν ὄλεθρον. </p>
<p>ὣς ἐφάμην, ὁ δέ μ' οὐδὲν ἀμείβετο νηλέι θυμῷ, </p>
<p>ἀλλ' ὅ γ' ἀναΐξας ἑτάροις ἐπὶ χεῖρας ἴαλλε, </p>
<p>σὺν δὲ δύω μάρψας ὥς τε σκύλακας ποτὶ γαίῃ </p>
<p>κόπτ':  ἐκ δ' ἐγκέφαλος χαμάδις ῥέε, δεῦε δὲ γαῖαν. </p>
<p>τοὺς δὲ διὰ μελεϊστὶ ταμὼν ὡπλίσσατο δόρπον:  </p>
<p>ἤσθιε δ' ὥς τε λέων ὀρεσίτροφος, οὐδ' ἀπέλειπεν, </p>
<p>ἔγκατά τε σάρκας τε καὶ ὀστέα μυελόεντα. </p>
<p>ἡμεῖς δὲ κλαίοντες ἀνεσχέθομεν Διὶ χεῖρας, </p>
<p>σχέτλια ἔργ' ὁρόωντες, ἀμηχανίη δ' ἔχε θυμόν. </p>
<p>αὐτὰρ ἐπεὶ Κύκλωψ μεγάλην ἐμπλήσατο νηδὺν </p>
<p>ἀνδρόμεα κρέ' ἔδων καὶ ἐπ' ἄκρητον γάλα πίνων, </p>
<p>κεῖτ' ἔντοσθ' ἄντροιο τανυσσάμενος διὰ μήλων. </p>
<p>τὸν μὲν ἐγὼ βούλευσα κατὰ μεγαλήτορα θυμὸν </p>
<p>ἆσσον ἰών, ξίφος ὀξὺ ἐρυσσάμενος παρὰ μηροῦ, </p>
<p>οὐτάμεναι πρὸς στῆθος, ὅθι φρένες ἧπαρ ἔχουσι, </p>
<p>χείρ' ἐπιμασσάμενος: ἕτερος δέ με θυμὸς ἔρυκεν. </p>
<p>αὐτοῦ γάρ κε καὶ ἄμμες ἀπωλόμεθ' αἰπὺν ὄλεθρον:  </p>
<p>οὐ γάρ κεν δυνάμεσθα θυράων ὑψηλάων </p>
<p>χερσὶν ἀπώσασθαι λίθον ὄβριμον, ὃν προσέθηκεν. </p>
<p>ὣς τότε μὲν στενάχοντες ἐμείναμεν Ἠῶ δῖαν. </p>
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>καὶ τότε πῦρ ἀνέκαιε καὶ ἤμελγε κλυτὰ μῆλα, </p>
<p>πάντα κατὰ μοῖραν, καὶ ὑπ' ἔμβρυον ἧκεν ἑκάστῃ. </p>
<p>αὐτὰρ ἐπεὶ δὴ σπεῦσε πονησάμενος τὰ ἃ ἔργα, </p>
<p>σὺν δ' ὅ γε δὴ αὖτε δύω μάρψας ὡπλίσσατο δεῖπνον. </p>
<p>δειπνήσας δ' ἄντρου ἐξήλασε πίονα μῆλα, </p>
<p>ῥηιδίως ἀφελὼν θυρεὸν μέγαν:  αὐτὰρ ἔπειτα </p>
<p>ἂψ ἐπέθηχ', ὡς εἴ τε φαρέτρῃ πῶμ' ἐπιθείη. </p>
<p>πολλῇ δὲ ῥοίζῳ πρὸς ὄρος τρέπε πίονα μῆλα </p>
<p>Κύκλωψ:  αὐτὰρ ἐγὼ λιπόμην κακὰ βυσσοδομεύων, </p>
<p>εἴ πως τισαίμην, δοίη δέ μοι εὖχος Ἀθήνη. </p>
<p>ἥδε δέ μοι κατὰ θυμὸν ἀρίστη φαίνετο βουλή. </p>
<p>Κύκλωπος γὰρ ἔκειτο μέγα ῥόπαλον παρὰ σηκῷ, </p>
<p>χλωρὸν ἐλαΐνεον:  τὸ μὲν ἔκταμεν, ὄφρα φοροίη </p>
<p>αὐανθέν. τὸ μὲν ἄμμες ἐίσκομεν εἰσορόωντες </p>
<p>ὅσσον θ' ἱστὸν νηὸς ἐεικοσόροιο μελαίνης, </p>
<p>φορτίδος εὐρείης, ἥ τ' ἐκπεράᾳ μέγα λαῖτμα:  </p>
<p>τόσσον ἔην μῆκος, τόσσον πάχος εἰσοράασθαι. </p>
<p>τοῦ μὲν ὅσον τ' ὄργυιαν ἐγὼν ἀπέκοψα παραστὰς </p>
<p>καὶ παρέθηχ' ἑτάροισιν, ἀποξῦναι δ' ἐκέλευσα:  </p>
<p>οἱ δ' ὁμαλὸν ποίησαν:  ἐγὼ δ' ἐθόωσα παραστὰς </p>
<p>ἄκρον, ἄφαρ δὲ λαβὼν ἐπυράκτεον ἐν πυρὶ κηλέῳ. </p>
<p>καὶ τὸ μὲν εὖ κατέθηκα κατακρύψας ὑπὸ κόπρῳ, </p>
<p>ἥ ῥα κατὰ σπείους κέχυτο μεγάλ' ἤλιθα πολλή:  </p>
<p>αὐτὰρ τοὺς ἄλλους κλήρῳ πεπαλάσθαι ἄνωγον, </p>
<p>ὅς τις τολμήσειεν ἐμοὶ σὺν μοχλὸν ἀείρας </p>
<p>τρῖψαι ἐν ὀφθαλμῷ, ὅτε τὸν γλυκὺς ὕπνος ἱκάνοι. </p>
<p>οἱ δ' ἔλαχον τοὺς ἄν κε καὶ ἤθελον αὐτὸς ἑλέσθαι, </p>
<p>τέσσαρες, αὐτὰρ ἐγὼ πέμπτος μετὰ τοῖσιν ἐλέγμην. </p>
<p>ἑσπέριος δ' ἦλθεν καλλίτριχα μῆλα νομεύων. </p>
<p>αὐτίκα δ' εἰς εὐρὺ σπέος ἤλασε πίονα μῆλα </p>
<p>πάντα μάλ', οὐδέ τι λεῖπε βαθείης ἔκτοθεν αὐλῆς, </p>
<p>ἤ τι ὀισάμενος, ἢ καὶ θεὸς ὣς ἐκέλευσεν. </p>
<p>αὐτὰρ ἔπειτ' ἐπέθηκε θυρεὸν μέγαν ὑψόσ' ἀείρας, </p>
<p>ἑζόμενος δ' ἤμελγεν ὄις καὶ μηκάδας αἶγας, </p>
<p>πάντα κατὰ μοῖραν, καὶ ὑπ' ἔμβρυον ἧκεν ἑκάστῃ. </p>
<p>αὐτὰρ ἐπεὶ δὴ σπεῦσε πονησάμενος τὰ ἃ ἔργα, </p>
<p>σὺν δ' ὅ γε δὴ αὖτε δύω μάρψας ὡπλίσσατο δόρπον. </p>
<p>καὶ τότ' ἐγὼ Κύκλωπα προσηύδων ἄγχι παραστάς, </p>
<p>κισσύβιον μετὰ χερσὶν ἔχων μέλανος οἴνοιο:  </p>
<p>Κύκλωψ, τῆ, πίε οἶνον, ἐπεὶ φάγες ἀνδρόμεα κρέα, </p>
<p>ὄφρ' εἰδῇς οἷόν τι ποτὸν τόδε νηῦς ἐκεκεύθει </p>
<p>ἡμετέρη. σοὶ δ' αὖ λοιβὴν φέρον, εἴ μ' ἐλεήσας </p>
<p>οἴκαδε πέμψειας: σὺ δὲ μαίνεαι οὐκέτ' ἀνεκτῶς. </p>
<p>σχέτλιε, πῶς κέν τίς σε καὶ ὕστερον ἄλλος ἵκοιτο </p>
<p>ἀνθρώπων πολέων, ἐπεὶ οὐ κατὰ μοῖραν ἔρεξας; </p>
<p>ὣς ἐφάμην, ὁ δ' ἔδεκτο καὶ ἔκπιεν:  ἥσατο δ' αἰνῶς </p>
<p>ἡδὺ ποτὸν πίνων καὶ μ' ᾔτεε δεύτερον αὖτις: </p>
<p>δός μοι ἔτι πρόφρων, καί μοι τεὸν οὔνομα εἰπὲ </p>
<p>αὐτίκα νῦν, ἵνα τοι δῶ ξείνιον, ᾧ κε σὺ χαίρῃς: </p>
<p>καὶ γὰρ Κυκλώπεσσι φέρει ζείδωρος ἄρουρα </p>
<p>οἶνον ἐριστάφυλον, καί σφιν Διὸς ὄμβρος ἀέξει:  </p>
<p>ἀλλὰ τόδ' ἀμβροσίης καὶ νέκταρός ἐστιν ἀπορρώξ. </p>
<p>ὣς φάτ', ἀτάρ οἱ αὖτις ἐγὼ πόρον αἴθοπα οἶνον. </p>
<p>τρὶς μὲν ἔδωκα φέρων, τρὶς δ' ἔκπιεν ἀφραδίῃσιν. </p>
<p>αὐτὰρ ἐπεὶ Κύκλωπα περὶ φρένας ἤλυθεν οἶνος, </p>
<p>καὶ τότε δή μιν ἔπεσσι προσηύδων μειλιχίοισι:  </p>
<p>Κύκλωψ, εἰρωτᾷς μ' ὄνομα κλυτόν, αὐτὰρ ἐγώ τοι </p>
<p>ἐξερέω:  σὺ δέ μοι δὸς ξείνιον, ὥς περ ὑπέστης. </p>
<p>Οὖτις ἐμοί γ' ὄνομα:  Οὖτιν δέ με κικλήσκουσι </p>
<p>μήτηρ ἠδὲ πατὴρ ἠδ' ἄλλοι πάντες ἑταῖροι. </p>
<p>ὣς ἐφάμην, ὁ δέ μ' αὐτίκ' ἀμείβετο νηλέι θυμῷ:  </p>
<p>Οὖτιν ἐγὼ πύματον ἔδομαι μετὰ οἷς ἑτάροισιν, </p>
<p>τοὺς δ' ἄλλους πρόσθεν:  τὸ δέ τοι ξεινήιον ἔσται. </p>
<p>ἦ καὶ ἀνακλινθεὶς πέσεν ὕπτιος, αὐτὰρ ἔπειτα </p>
<p>κεῖτ' ἀποδοχμώσας παχὺν αὐχένα, κὰδ δέ μιν ὕπνος </p>
<p>ᾕρει πανδαμάτωρ:  φάρυγος δ' ἐξέσσυτο οἶνος </p>
<p>ψωμοί τ' ἀνδρόμεοι:  ὁ δ' ἐρεύγετο οἰνοβαρείων. </p>
<p>καὶ τότ' ἐγὼ τὸν μοχλὸν ὑπὸ σποδοῦ ἤλασα πολλῆς, </p>
<p>ἧος θερμαίνοιτο:  ἔπεσσι δὲ πάντας ἑταίρους </p>
<p>θάρσυνον, μή τίς μοι ὑποδείσας ἀναδύη. </p>
<p>ἀλλ' ὅτε δὴ τάχ' ὁ μοχλὸς ἐλάινος ἐν πυρὶ μέλλεν </p>
<p>ἅψεσθαι, χλωρός περ ἐών, διεφαίνετο δ' αἰνῶς, </p>
<p>καὶ τότ' ἐγὼν ἆσσον φέρον ἐκ πυρός, ἀμφὶ δ' ἑταῖροι </p>
<p>ἵσταντ':  αὐτὰρ θάρσος ἐνέπνευσεν μέγα δαίμων. </p>
<p>οἱ μὲν μοχλὸν ἑλόντες ἐλάινον, ὀξὺν ἐπ' ἄκρῳ, </p>
<p>ὀφθαλμῷ ἐνέρεισαν:  ἐγὼ δ' ἐφύπερθεν ἐρεισθεὶς </p>
<p>δίνεον, ὡς ὅτε τις τρυπῷ δόρυ νήιον ἀνὴρ </p>
<p>τρυπάνῳ, οἱ δέ τ' ἔνερθεν ὑποσσείουσιν ἱμάντι </p>
<p>ἁψάμενοι ἑκάτερθε, τὸ δὲ τρέχει ἐμμενὲς αἰεί. </p>
<p>ὣς τοῦ ἐν ὀφθαλμῷ πυριήκεα μοχλὸν ἑλόντες </p>
<p>δινέομεν, τὸν δ' αἷμα περίρρεε θερμὸν ἐόντα. </p>
<p>πάντα δέ οἱ βλέφαρ' ἀμφὶ καὶ ὀφρύας εὗσεν ἀυτμὴ </p>
<p>γλήνης καιομένης, σφαραγεῦντο δέ οἱ πυρὶ ῥίζαι. </p>
<p>ὡς δ' ὅτ' ἀνὴρ χαλκεὺς πέλεκυν μέγαν ἠὲ σκέπαρνον </p>
<p>εἰν ὕδατι ψυχρῷ βάπτῃ μεγάλα ἰάχοντα </p>
<p>φαρμάσσων:  τὸ γὰρ αὖτε σιδήρου γε κράτος ἐστίν </p>
<p>ὣς τοῦ σίζ' ὀφθαλμὸς ἐλαϊνέῳ περὶ μοχλῷ. </p>
<p>σμερδαλέον δὲ μέγ' ᾤμωξεν, περὶ δ' ἴαχε πέτρη, </p>
<p>ἡμεῖς δὲ δείσαντες ἀπεσσύμεθ':  αὐτὰρ ὁ μοχλὸν </p>
<p>ἐξέρυσ' ὀφθαλμοῖο πεφυρμένον αἵματι πολλῷ. </p>
<p>τὸν μὲν ἔπειτ' ἔρριψεν ἀπὸ ἕο χερσὶν ἀλύων, </p>
<p>αὐτὰρ ὁ Κύκλωπας μεγάλ' ἤπυεν, οἵ ῥά μιν ἀμφὶς </p>
<p>ᾤκεον ἐν σπήεσσι δι' ἄκριας ἠνεμοέσσας. </p>
<p>οἱ δὲ βοῆς ἀίοντες ἐφοίτων ἄλλοθεν ἄλλος, </p>
<p>ἱστάμενοι δ' εἴροντο περὶ σπέος ὅττι ἑ κήδοι:  </p>
<p>τίπτε τόσον, Πολύφημ', ἀρημένος ὧδ' ἐβόησας </p>
<p>νύκτα δι' ἀμβροσίην καὶ ἀύπνους ἄμμε τίθησθα; </p>
<p>ἦ μή τίς σευ μῆλα βροτῶν ἀέκοντος ἐλαύνει; </p>
<p>ἦ μή τίς σ' αὐτὸν κτείνει δόλῳ ἠὲ βίηφιν; </p>
<p>τοὺς δ' αὖτ' ἐξ ἄντρου προσέφη κρατερὸς Πολύφημος: </p>
<p>ὦ φίλοι, Οὖτίς με κτείνει δόλῳ οὐδὲ βίηφιν. </p>
<p>οἱ δ' ἀπαμειβόμενοι ἔπεα πτερόεντ' ἀγόρευον:  </p>
<p>εἰ μὲν δὴ μή τίς σε βιάζεται οἶον ἐόντα, </p>
<p>νοῦσον γ' οὔ πως ἔστι Διὸς μεγάλου ἀλέασθαι, </p>
<p>ἀλλὰ σύ γ' εὔχεο πατρὶ Ποσειδάωνι ἄνακτι. </p>
<p>ὣς ἄρ' ἔφαν ἀπιόντες, ἐμὸν δ' ἐγέλασσε φίλον κῆρ, </p>
<p>ὡς ὄνομ' ἐξαπάτησεν ἐμὸν καὶ μῆτις ἀμύμων. </p>
<p>Κύκλωψ δὲ στενάχων τε καὶ ὠδίνων ὀδύνῃσι </p>
<p>χερσὶ ψηλαφόων ἀπὸ μὲν λίθον εἷλε θυράων, </p>
<p>αὐτὸς δ' εἰνὶ θύρῃσι καθέζετο χεῖρε πετάσσας, </p>
<p>εἴ τινά που μετ' ὄεσσι λάβοι στείχοντα θύραζε:  </p>
<p>οὕτω γάρ πού μ' ἤλπετ' ἐνὶ φρεσὶ νήπιον εἶναι. </p>
<p>αὐτὰρ ἐγὼ βούλευον, ὅπως ὄχ' ἄριστα γένοιτο, </p>
<p>εἴ τιν' ἑταίροισιν θανάτου λύσιν ἠδ' ἐμοὶ αὐτῷ </p>
<p>εὑροίμην:  πάντας δὲ δόλους καὶ μῆτιν ὕφαινον </p>
<p>ὥς τε περὶ ψυχῆς: μέγα γὰρ κακὸν ἐγγύθεν ἦεν. </p>
<p>ἥδε δέ μοι κατὰ θυμὸν ἀρίστη φαίνετο βουλή. </p>
<p>ἄρσενες ὄιες ἦσαν ἐυτρεφέες, δασύμαλλοι, </p>
<p>καλοί τε μεγάλοι τε, ἰοδνεφὲς εἶρος ἔχοντες: </p>
<p>τοὺς ἀκέων συνέεργον ἐυστρεφέεσσι λύγοισιν, </p>
<p>τῇς ἔπι Κύκλωψ εὗδε πέλωρ, ἀθεμίστια εἰδώς, </p>
<p>σύντρεις αἰνύμενος: ὁ μὲν ἐν μέσῳ ἄνδρα φέρεσκε, </p>
<p>τὼ δ' ἑτέρω ἑκάτερθεν ἴτην σώοντες ἑταίρους. </p>
<p>τρεῖς δὲ ἕκαστον φῶτ' ὄιες φέρον:  αὐτὰρ ἐγώ γε </p>
<p>ἀρνειὸς γὰρ ἔην μήλων ὄχ' ἄριστος ἁπάντων, </p>
<p>τοῦ κατὰ νῶτα λαβών, λασίην ὑπὸ γαστέρ' ἐλυσθεὶς </p>
<p>κείμην:  αὐτὰρ χερσὶν ἀώτου θεσπεσίοιο </p>
<p>νωλεμέως στρεφθεὶς ἐχόμην τετληότι θυμῷ. </p>
<p>ὣς τότε μὲν στενάχοντες ἐμείναμεν Ἠῶ δῖαν. </p>
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>καὶ τότ' ἔπειτα νομόνδ' ἐξέσσυτο ἄρσενα μῆλα, </p>
<p>θήλειαι δὲ μέμηκον ἀνήμελκτοι περὶ σηκούς: </p>
<p>οὔθατα γὰρ σφαραγεῦντο. ἄναξ δ' ὀδύνῃσι κακῇσι </p>
<p>τειρόμενος πάντων ὀίων ἐπεμαίετο νῶτα </p>
<p>ὀρθῶν ἑσταότων:  τὸ δὲ νήπιος οὐκ ἐνόησεν, </p>
<p>ὥς οἱ ὑπ' εἰροπόκων ὀίων στέρνοισι δέδεντο. </p>
<p>ὕστατος ἀρνειὸς μήλων ἔστειχε θύραζε </p>
<p>λάχνῳ στεινόμενος καὶ ἐμοὶ πυκινὰ φρονέοντι. </p>
<p>τὸν δ' ἐπιμασσάμενος προσέφη κρατερὸς Πολύφημος: </p>
<p>κριὲ πέπον, τί μοι ὧδε διὰ σπέος ἔσσυο μήλων </p>
<p>ὕστατος; οὔ τι πάρος γε λελειμμένος ἔρχεαι οἰῶν, </p>
<p>ἀλλὰ πολὺ πρῶτος νέμεαι τέρεν' ἄνθεα ποίης </p>
<p>μακρὰ βιβάς, πρῶτος δὲ ῥοὰς ποταμῶν ἀφικάνεις, </p>
<p>πρῶτος δὲ σταθμόνδε λιλαίεαι ἀπονέεσθαι </p>
<p>ἑσπέριος: νῦν αὖτε πανύστατος. ἦ σύ γ' ἄνακτος </p>
<p>ὀφθαλμὸν ποθέεις, τὸν ἀνὴρ κακὸς ἐξαλάωσε </p>
<p>σὺν λυγροῖς ἑτάροισι δαμασσάμενος φρένας οἴνῳ, </p>
<p>Οὖτις, ὃν οὔ πώ φημι πεφυγμένον εἶναι ὄλεθρον. </p>
<p>εἰ δὴ ὁμοφρονέοις ποτιφωνήεις τε γένοιο </p>
<p>εἰπεῖν ὅππῃ κεῖνος ἐμὸν μένος ἠλασκάζει:  </p>
<p>τῷ κέ οἱ ἐγκέφαλός γε διὰ σπέος ἄλλυδις ἄλλῃ </p>
<p>θεινομένου ῥαίοιτο πρὸς οὔδεϊ, κὰδ δέ κ' ἐμὸν κῆρ </p>
<p>λωφήσειε κακῶν, τά μοι οὐτιδανὸς πόρεν Οὖτις. </p>
<p>ὣς εἰπὼν τὸν κριὸν ἀπὸ ἕο πέμπε θύραζε. </p>
<p>ἐλθόντες δ' ἠβαιὸν ἀπὸ σπείους τε καὶ αὐλῆς </p>
<p>πρῶτος ὑπ' ἀρνειοῦ λυόμην, ὑπέλυσα δ' ἑταίρους. </p>
<p>καρπαλίμως δὲ τὰ μῆλα ταναύποδα, πίονα δημῷ, </p>
<p>πολλὰ περιτροπέοντες ἐλαύνομεν, ὄφρ' ἐπὶ νῆα </p>
<p>ἱκόμεθ'. ἀσπάσιοι δὲ φίλοις ἑτάροισι φάνημεν, </p>
<p>οἳ φύγομεν θάνατον, τοὺς δὲ στενάχοντο γοῶντες. </p>
<p>ἀλλ' ἐγὼ οὐκ εἴων, ἀνὰ δ' ὀφρύσι νεῦον ἑκάστῳ, </p>
<p>κλαίειν, ἀλλ' ἐκέλευσα θοῶς καλλίτριχα μῆλα </p>
<p>πόλλ' ἐν νηὶ βαλόντας ἐπιπλεῖν ἁλμυρὸν ὕδωρ. </p>
<p>οἱ δ' αἶψ' εἴσβαινον καὶ ἐπὶ κληῖσι καθῖζον, </p>
<p>ἑξῆς δ' ἑζόμενοι πολιὴν ἅλα τύπτον ἐρετμοῖς. </p>
<p>ἀλλ' ὅτε τόσσον ἀπῆν, ὅσσον τε γέγωνε βοήσας, </p>
<p>καὶ τότ' ἐγὼ Κύκλωπα προσηύδων κερτομίοισι:  </p>
<p>Κύκλωψ, οὐκ ἄρ' ἔμελλες ἀνάλκιδος ἀνδρὸς ἑταίρους </p>
<p>ἔδμεναι ἐν σπῆι γλαφυρῷ κρατερῆφι βίηφι. </p>
<p>καὶ λίην σέ γ' ἔμελλε κιχήσεσθαι κακὰ ἔργα, </p>
<p>σχέτλι', ἐπεὶ ξείνους οὐχ ἅζεο σῷ ἐνὶ οἴκῳ </p>
<p>ἐσθέμεναι:  τῷ σε Ζεὺς τίσατο καὶ θεοὶ ἄλλοι. </p>
<p>ὣς ἐφάμην, ὁ δ' ἔπειτα χολώσατο κηρόθι μᾶλλον, </p>
<p>ἧκε δ' ἀπορρήξας κορυφὴν ὄρεος μεγάλοιο, </p>
<p>κὰδ δ' ἔβαλε προπάροιθε νεὸς κυανοπρῴροιο </p>
<p>τυτθόν, ἐδεύησεν δ' οἰήιον ἄκρον ἱκέσθαι, </p>
<p>ἐκλύσθη δὲ θάλασσα κατερχομένης ὑπὸ πέτρης: </p>
<p>τὴν δ' αἶψ' ἤπειρόνδε παλιρρόθιον φέρε κῦμα, </p>
<p>πλημυρὶς ἐκ πόντοιο, θέμωσε δὲ χέρσον ἱκέσθαι. </p>
<p>αὐτὰρ ἐγὼ χείρεσσι λαβὼν περιμήκεα κοντὸν </p>
<p>ὦσα παρέξ, ἑτάροισι δ' ἐποτρύνας ἐκέλευσα </p>
<p>ἐμβαλέειν κώπῃς, ἵν' ὑπὲκ κακότητα φύγοιμεν, </p>
<p>κρατὶ κατανεύων:  οἱ δὲ προπεσόντες ἔρεσσον. </p>
<p>ἀλλ' ὅτε δὴ δὶς τόσσον ἅλα πρήσσοντες ἀπῆμεν, </p>
<p>καὶ τότε δὴ Κύκλωπα προσηύδων:  ἀμφὶ δ' ἑταῖροι </p>
<p>μειλιχίοις ἐπέεσσιν ἐρήτυον ἄλλοθεν ἄλλος: </p>
<p>σχέτλιε, τίπτ' ἐθέλεις ἐρεθιζέμεν ἄγριον ἄνδρα; </p>
<p>ὃς καὶ νῦν πόντονδε βαλὼν βέλος ἤγαγε νῆα </p>
<p>αὖτις ἐς ἤπειρον, καὶ δὴ φάμεν αὐτόθ' ὀλέσθαι. </p>
<p>εἰ δὲ φθεγξαμένου τευ ἢ αὐδήσαντος ἄκουσε, </p>
<p>σύν κεν ἄραξ' ἡμέων κεφαλὰς καὶ νήια δοῦρα </p>
<p>μαρμάρῳ ὀκριόεντι βαλών:  τόσσον γὰρ ἵησιν. </p>
<p>ὣς φάσαν, ἀλλ' οὐ πεῖθον ἐμὸν μεγαλήτορα θυμόν, </p>
<p>ἀλλά μιν ἄψορρον προσέφην κεκοτηότι θυμῷ:  </p>
<p>Κύκλωψ, αἴ κέν τίς σε καταθνητῶν ἀνθρώπων </p>
<p>ὀφθαλμοῦ εἴρηται ἀεικελίην ἀλαωτύν, </p>
<p>φάσθαι Ὀδυσσῆα πτολιπόρθιον ἐξαλαῶσαι, </p>
<p>υἱὸν Λαέρτεω, Ἰθάκῃ ἔνι οἰκί' ἔχοντα. </p>
<p>ὣς ἐφάμην, ὁ δέ μ' οἰμώξας ἠμείβετο μύθῳ:  </p>
<p>ὢ πόποι, ἦ μάλα δή με παλαίφατα θέσφαθ' ἱκάνει. </p>
<p>ἔσκε τις ἐνθάδε μάντις ἀνὴρ ἠύς τε μέγας τε, </p>
<p>Τήλεμος Εὐρυμίδης, ὃς μαντοσύνῃ ἐκέκαστο </p>
<p>καὶ μαντευόμενος κατεγήρα Κυκλώπεσσιν:  </p>
<p>ὅς μοι ἔφη τάδε πάντα τελευτήσεσθαι ὀπίσσω, </p>
<p>χειρῶν ἐξ Ὀδυσῆος ἁμαρτήσεσθαι ὀπωπῆς. </p>
<p>ἀλλ' αἰεί τινα φῶτα μέγαν καὶ καλὸν ἐδέγμην </p>
<p>ἐνθάδ' ἐλεύσεσθαι, μεγάλην ἐπιειμένον ἀλκήν:  </p>
<p>νῦν δέ μ' ἐὼν ὀλίγος τε καὶ οὐτιδανὸς καὶ ἄκικυς </p>
<p>ὀφθαλμοῦ ἀλάωσεν, ἐπεί μ' ἐδαμάσσατο οἴνῳ. </p>
<p>ἀλλ' ἄγε δεῦρ', Ὀδυσεῦ, ἵνα τοι πὰρ ξείνια θείω </p>
<p>πομπήν τ' ὀτρύνω δόμεναι κλυτὸν ἐννοσίγαιον:  </p>
<p>τοῦ γὰρ ἐγὼ πάϊς εἰμί, πατὴρ δ' ἐμὸς εὔχεται εἶναι. </p>
<p>αὐτὸς δ', αἴ κ' ἐθέλῃσ', ἰήσεται, οὐδέ τις ἄλλος </p>
<p>οὔτε θεῶν μακάρων οὔτε θνητῶν ἀνθρώπων. </p>
<p>ὣς ἔφατ', αὐτὰρ ἐγώ μιν ἀμειβόμενος προσέειπον:  </p>
<p>αἲ γὰρ δὴ ψυχῆς τε καὶ αἰῶνός σε δυναίμην </p>
<p>εὖνιν ποιήσας πέμψαι δόμον Ἄϊδος εἴσω, </p>
<p>ὡς οὐκ ὀφθαλμόν γ' ἰήσεται οὐδ' ἐνοσίχθων. </p>
<p>ὣς ἐφάμην, ὁ δ' ἔπειτα Ποσειδάωνι ἄνακτι </p>
<p>εὔχετο χεῖρ' ὀρέγων εἰς οὐρανὸν ἀστερόεντα:  </p>
<p>κλῦθι, Ποσείδαον γαιήοχε κυανοχαῖτα, </p>
<p>εἰ ἐτεόν γε σός εἰμι, πατὴρ δ' ἐμὸς εὔχεαι εἶναι, </p>
<p>δὸς μὴ Ὀδυσσῆα πτολιπόρθιον οἴκαδ' ἱκέσθαι </p>
<p>υἱὸν Λαέρτεω, Ἰθάκῃ ἔνι οἰκί' ἔχοντα. </p>
<p>ἀλλ' εἴ οἱ μοῖρ' ἐστὶ φίλους τ' ἰδέειν καὶ ἱκέσθαι </p>
<p>οἶκον ἐυκτίμενον καὶ ἑὴν ἐς πατρίδα γαῖαν, </p>
<p>ὀψὲ κακῶς ἔλθοι, ὀλέσας ἄπο πάντας ἑταίρους, </p>
<p>νηὸς ἐπ' ἀλλοτρίης, εὕροι δ' ἐν πήματα οἴκῳ. </p>
<p>ὣς ἔφατ' εὐχόμενος, τοῦ δ' ἔκλυε κυανοχαίτης. </p>
<p>αὐτὰρ ὅ γ' ἐξαῦτις πολὺ μείζονα λᾶαν ἀείρας </p>
<p>ἧκ' ἐπιδινήσας, ἐπέρεισε δὲ ἶν' ἀπέλεθρον, </p>
<p>κὰδ' δ' ἔβαλεν μετόπισθε νεὸς κυανοπρῴροιο </p>
<p>τυτθόν, ἐδεύησεν δ' οἰήιον ἄκρον ἱκέσθαι. </p>
<p>ἐκλύσθη δὲ θάλασσα κατερχομένης ὑπὸ πέτρης: </p>
<p>τὴν δὲ πρόσω φέρε κῦμα, θέμωσε δὲ χέρσον ἱκέσθαι. </p>
<p>ἀλλ' ὅτε δὴ τὴν νῆσον ἀφικόμεθ', ἔνθα περ ἄλλαι </p>
<p>νῆες ἐύσσελμοι μένον ἁθρόαι, ἀμφὶ δ' ἑταῖροι </p>
<p>ἥατ' ὀδυρόμενοι, ἡμέας ποτιδέγμενοι αἰεί, </p>
<p>νῆα μὲν ἔνθ' ἐλθόντες ἐκέλσαμεν ἐν ψαμάθοισιν, </p>
<p>ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης. </p>
<p>μῆλα δὲ Κύκλωπος γλαφυρῆς ἐκ νηὸς ἑλόντες </p>
<p>δασσάμεθ', ὡς μή τίς μοι ἀτεμβόμενος κίοι ἴσης. </p>
<p>ἀρνειὸν δ' ἐμοὶ οἴῳ ἐυκνήμιδες ἑταῖροι </p>
<p>μήλων δαιομένων δόσαν ἔξοχα:  τὸν δ' ἐπὶ θινὶ </p>
<p>Ζηνὶ κελαινεφέι Κρονίδῃ, ὃς πᾶσιν ἀνάσσει, </p>
<p>ῥέξας μηρί' ἔκαιον:  ὁ δ' οὐκ ἐμπάζετο ἱρῶν, </p>
<p>ἀλλ' ὅ γε μερμήριξεν ὅπως ἀπολοίατο πᾶσαι </p>
<p>νῆες ἐύσσελμοι καὶ ἐμοὶ ἐρίηρες ἑταῖροι. </p>
<p>ὣς τότε μὲν πρόπαν ἦμαρ ἐς ἠέλιον καταδύντα </p>
<p>ἥμεθα δαινύμενοι κρέα τ' ἄσπετα καὶ μέθυ ἡδύ:  </p>
<p>ἦμος δ' ἠέλιος κατέδυ καὶ ἐπὶ κνέφας ἦλθε, </p>
<p>δὴ τότε κοιμήθημεν ἐπὶ ῥηγμῖνι θαλάσσης. </p>
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>δὴ τότ' ἐγὼν ἑτάροισιν ἐποτρύνας ἐκέλευσα </p>
<p>αὐτούς τ' ἀμβαίνειν ἀνά τε πρυμνήσια λῦσαι:  </p>
<p>οἱ δ' αἶψ' εἴσβαινον καὶ ἐπὶ κληῖσι καθῖζον, </p>
<p>ἑξῆς δ' ἑζόμενοι πολιὴν ἅλα τύπτον ἐρετμοῖς. </p>
<p>ἔνθεν δὲ προτέρω πλέομεν ἀκαχήμενοι ἦτορ, </p>
<p>ἄσμενοι ἐκ θανάτοιο, φίλους ὀλέσαντες ἑταίρους. </p></div1>
<div1 lines="573" n="10">
<p>Αἰολίην δ' ἐς νῆσον ἀφικόμεθ':  ἔνθα δ' ἔναιεν </p>
<p>Αἴολος Ἱπποτάδης, φίλος ἀθανάτοισι θεοῖσιν, </p>
<p>πλωτῇ ἐνὶ νήσῳ:  πᾶσαν δέ τέ μιν πέρι τεῖχος </p>
<p>χάλκεον ἄρρηκτον, λισσὴ δ' ἀναδέδρομε πέτρη. </p>
<p>τοῦ καὶ δώδεκα παῖδες ἐνὶ μεγάροις γεγάασιν, </p>
<p>ἓξ μὲν θυγατέρες, ἓξ δ' υἱέες ἡβώοντες: </p>
<p>ἔνθ' ὅ γε θυγατέρας πόρεν υἱάσιν εἶναι ἀκοίτις. </p>
<p>οἱ δ' αἰεὶ παρὰ πατρὶ φίλῳ καὶ μητέρι κεδνῇ </p>
<p>δαίνυνται, παρὰ δέ σφιν ὀνείατα μυρία κεῖται, </p>
<p>κνισῆεν δέ τε δῶμα περιστεναχίζεται αὐλῇ </p>
<p>ἤματα:  νύκτας δ' αὖτε παρ' αἰδοίῃς ἀλόχοισιν </p>
<p>εὕδουσ' ἔν τε τάπησι καὶ ἐν τρητοῖσι λέχεσσι. </p>
<p>καὶ μὲν τῶν ἱκόμεσθα πόλιν καὶ δώματα καλά. </p>
<p>μῆνα δὲ πάντα φίλει με καὶ ἐξερέεινεν ἕκαστα, </p>
<p>Ἴλιον Ἀργείων τε νέας καὶ νόστον Ἀχαιῶν:  </p>
<p>καὶ μὲν ἐγὼ τῷ πάντα κατὰ μοῖραν κατέλεξα. </p>
<p>ἀλλ' ὅτε δὴ καὶ ἐγὼν ὁδὸν ᾔτεον ἠδ' ἐκέλευον </p>
<p>πεμπέμεν, οὐδέ τι κεῖνος ἀνήνατο, τεῦχε δὲ πομπήν. </p>
<p>δῶκε δέ μ' ἐκδείρας ἀσκὸν βοὸς ἐννεώροιο, </p>
<p>ἔνθα δὲ βυκτάων ἀνέμων κατέδησε κέλευθα:  </p>
<p>κεῖνον γὰρ ταμίην ἀνέμων ποίησε Κρονίων, </p>
<p>ἠμὲν παυέμεναι ἠδ' ὀρνύμεν, ὅν κ' ἐθέλῃσι. </p>
<p>νηὶ δ' ἐνὶ γλαφυρῇ κατέδει μέρμιθι φαεινῇ </p>
<p>ἀργυρέῃ, ἵνα μή τι παραπνεύσῃ ὀλίγον περ:  </p>
<p>αὐτὰρ ἐμοὶ πνοιὴν Ζεφύρου προέηκεν ἀῆναι, </p>
<p>ὄφρα φέροι νῆάς τε καὶ αὐτούς: οὐδ' ἄρ' ἔμελλεν </p>
<p>ἐκτελέειν:  αὐτῶν γὰρ ἀπωλόμεθ' ἀφραδίῃσιν. </p>
<p>ἐννῆμαρ μὲν ὁμῶς πλέομεν νύκτας τε καὶ ἦμαρ, </p>
<p>τῇ δεκάτῃ δ' ἤδη ἀνεφαίνετο πατρὶς ἄρουρα, </p>
<p>καὶ δὴ πυρπολέοντας ἐλεύσσομεν ἐγγὺς ἐόντες: </p>
<p>ἔνθ' ἐμὲ μὲν γλυκὺς ὕπνος ἐπήλυθε κεκμηῶτα, </p>
<p>αἰεὶ γὰρ πόδα νηὸς ἐνώμων, οὐδέ τῳ ἄλλῳ </p>
<p>δῶχ' ἑτάρων, ἵνα θᾶσσον ἱκοίμεθα πατρίδα γαῖαν:  </p>
<p>οἱ δ' ἕταροι ἐπέεσσι πρὸς ἀλλήλους ἀγόρευον, </p>
<p>καί μ' ἔφασαν χρυσόν τε καὶ ἄργυρον οἴκαδ' ἄγεσθαι </p>
<p>δῶρα παρ' Αἰόλου μεγαλήτορος Ἱπποτάδαο. </p>
<p>ὧδε δέ τις εἴπεσκεν ἰδὼν ἐς πλησίον ἄλλον:  </p>
<p>ὦ πόποι, ὡς ὅδε πᾶσι φίλος καὶ τίμιός ἐστιν </p>
<p>ἀνθρώποις, ὅτεών τε πόλιν καὶ γαῖαν ἵκηται. </p>
<p>πολλὰ μὲν ἐκ Τροίης ἄγεται κειμήλια καλὰ </p>
<p>ληίδος, ἡμεῖς δ' αὖτε ὁμὴν ὁδὸν ἐκτελέσαντες </p>
<p>οἴκαδε νισσόμεθα κενεὰς σὺν χεῖρας ἔχοντες: </p>
<p>καὶ νῦν οἱ τάδ' ἔδωκε χαριζόμενος φιλότητι </p>
<p>Αἴολος. ἀλλ' ἄγε θᾶσσον ἰδώμεθα ὅττι τάδ' ἐστίν, </p>
<p>ὅσσος τις χρυσός τε καὶ ἄργυρος ἀσκῷ ἔνεστιν. </p>
<p>ὣς ἔφασαν, βουλὴ δὲ κακὴ νίκησεν ἑταίρων:  </p>
<p>ἀσκὸν μὲν λῦσαν, ἄνεμοι δ' ἐκ πάντες ὄρουσαν. </p>
<p>τοὺς δ' αἶψ' ἁρπάξασα φέρεν πόντονδε θύελλα </p>
<p>κλαίοντας, γαίης ἄπο πατρίδος. αὐτὰρ ἐγώ γε </p>
<p>ἐγρόμενος κατὰ θυμὸν ἀμύμονα μερμήριξα, </p>
<p>ἠὲ πεσὼν ἐκ νηὸς ἀποφθίμην ἐνὶ πόντῳ, </p>
<p>ἦ ἀκέων τλαίην καὶ ἔτι ζωοῖσι μετείην. </p>
<p>ἀλλ' ἔτλην καὶ ἔμεινα, καλυψάμενος δ' ἐνὶ νηὶ </p>
<p>κείμην. αἱ δ' ἐφέροντο κακῇ ἀνέμοιο θυέλλῃ </p>
<p>αὖτις ἐπ' Αἰολίην νῆσον, στενάχοντο δ' ἑταῖροι. </p>
<p>ἔνθα δ' ἐπ' ἠπείρου βῆμεν καὶ ἀφυσσάμεθ' ὕδωρ, </p>
<p>αἶψα δὲ δεῖπνον ἕλοντο θοῇς παρὰ νηυσὶν ἑταῖροι. </p>
<p>αὐτὰρ ἐπεὶ σίτοιό τ' ἐπασσάμεθ' ἠδὲ ποτῆτος, </p>
<p>δὴ τότ' ἐγὼ κήρυκά τ' ὀπασσάμενος καὶ ἑταῖρον </p>
<p>βῆν εἰς Αἰόλου κλυτὰ δώματα:  τὸν δ' ἐκίχανον </p>
<p>δαινύμενον παρὰ ᾗ τ' ἀλόχῳ καὶ οἷσι τέκεσσιν. </p>
<p>ἐλθόντες δ' ἐς δῶμα παρὰ σταθμοῖσιν ἐπ' οὐδοῦ </p>
<p>ἑζόμεθ':  οἱ δ' ἀνὰ θυμὸν ἐθάμβεον ἔκ τ' ἐρέοντο:  </p>
<p>πῶς ἦλθες, Ὀδυσεῦ; τίς τοι κακὸς ἔχραε δαίμων; </p>
<p>ἦ μέν σ' ἐνδυκέως ἀπεπέμπομεν, ὄφρ' ἀφίκοιο </p>
<p>πατρίδα σὴν καὶ δῶμα καὶ εἴ πού τοι φίλον ἐστίν. </p>
<p>ὣς φάσαν, αὐτὰρ ἐγὼ μετεφώνεον ἀχνύμενος κῆρ:  </p>
<p>ἄασάν μ' ἕταροί τε κακοὶ πρὸς τοῖσί τε ὕπνος </p>
<p>σχέτλιος. ἀλλ' ἀκέσασθε, φίλοι:  δύναμις γὰρ ἐν ὑμῖν. </p>
<p>ὣς ἐφάμην μαλακοῖσι καθαπτόμενος ἐπέεσσιν, </p>
<p>οἱ δ' ἄνεῳ ἐγένοντο:  πατὴρ δ' ἠμείβετο μύθῳ:  </p>
<p>ἔρρ' ἐκ νήσου θᾶσσον, ἐλέγχιστε ζωόντων:  </p>
<p>οὐ γάρ μοι θέμις ἐστὶ κομιζέμεν οὐδ' ἀποπέμπειν </p>
<p>ἄνδρα τόν, ὅς κε θεοῖσιν ἀπέχθηται μακάρεσσιν:  </p>
<p>ἔρρε, ἐπεὶ ἄρα θεοῖσιν ἀπεχθόμενος τόδ' ἱκάνεις. </p>
<p>ὣς εἰπὼν ἀπέπεμπε δόμων βαρέα στενάχοντα. </p>
<p>ἔνθεν δὲ προτέρω πλέομεν ἀκαχήμενοι ἦτορ. </p>
<p>τείρετο δ' ἀνδρῶν θυμὸς ὑπ' εἰρεσίης ἀλεγεινῆς </p>
<p>ἡμετέρῃ ματίῃ, ἐπεὶ οὐκέτι φαίνετο πομπή. </p>
<p>ἑξῆμαρ μὲν ὁμῶς πλέομεν νύκτας τε καὶ ἦμαρ, </p>
<p>ἑβδομάτῃ δ' ἱκόμεσθα Λάμου αἰπὺ πτολίεθρον, </p>
<p>Τηλέπυλον Λαιστρυγονίην, ὅθι ποιμένα ποιμὴν </p>
<p>ἠπύει εἰσελάων, ὁ δέ τ' ἐξελάων ὑπακούει. </p>
<p>ἔνθα κ' ἄυπνος ἀνὴρ δοιοὺς ἐξήρατο μισθούς, </p>
<p>τὸν μὲν βουκολέων, τὸν δ' ἄργυφα μῆλα νομεύων:  </p>
<p>ἐγγὺς γὰρ νυκτός τε καὶ ἤματός εἰσι κέλευθοι. </p>
<p>ἔνθ' ἐπεὶ ἐς λιμένα κλυτὸν ἤλθομεν, ὃν πέρι πέτρη </p>
<p>ἠλίβατος τετύχηκε διαμπερὲς ἀμφοτέρωθεν, </p>
<p>ἀκταὶ δὲ προβλῆτες ἐναντίαι ἀλλήλῃσιν </p>
<p>ἐν στόματι προύχουσιν, ἀραιὴ δ' εἴσοδός ἐστιν, </p>
<p>ἔνθ' οἵ γ' εἴσω πάντες ἔχον νέας ἀμφιελίσσας. </p>
<p>αἱ μὲν ἄρ' ἔντοσθεν λιμένος κοίλοιο δέδεντο </p>
<p>πλησίαι:  οὐ μὲν γάρ ποτ' ἀέξετο κῦμά γ' ἐν αὐτῷ, </p>
<p>οὔτε μέγ' οὔτ' ὀλίγον, λευκὴ δ' ἦν ἀμφὶ γαλήνη:  </p>
<p>αὐτὰρ ἐγὼν οἶος σχέθον ἔξω νῆα μέλαιναν, </p>
<p>αὐτοῦ ἐπ' ἐσχατιῇ, πέτρης ἐκ πείσματα δήσας: </p>
<p>ἔστην δὲ σκοπιὴν ἐς παιπαλόεσσαν ἀνελθών. </p>
<p>ἔνθα μὲν οὔτε βοῶν οὔτ' ἀνδρῶν φαίνετο ἔργα, </p>
<p>καπνὸν δ' οἶον ὁρῶμεν ἀπὸ χθονὸς ἀίσσοντα. </p>
<p>δὴ τότ' ἐγὼν ἑτάρους προΐειν πεύθεσθαι ἰόντας, </p>
<p>οἵ τινες ἀνέρες εἶεν ἐπὶ χθονὶ σῖτον ἔδοντες, </p>
<p>ἄνδρε δύω κρίνας, τρίτατον κήρυχ' ἅμ' ὀπάσσας. </p>
<p>οἱ δ' ἴσαν ἐκβάντες λείην ὁδόν, ᾗ περ ἄμαξαι </p>
<p>ἄστυδ' ἀφ' ὑψηλῶν ὀρέων καταγίνεον ὕλην, </p>
<p>κούρῃ δὲ ξύμβληντο πρὸ ἄστεος ὑδρευούσῃ, </p>
<p>θυγατέρ' ἰφθίμῃ Λαιστρυγόνος Ἀντιφάταο. </p>
<p>ἡ μὲν ἄρ' ἐς κρήνην κατεβήσετο καλλιρέεθρον </p>
<p>Ἀρτακίην:  ἔνθεν γὰρ ὕδωρ προτὶ ἄστυ φέρεσκον:  </p>
<p>οἱ δὲ παριστάμενοι προσεφώνεον ἔκ τ' ἐρέοντο </p>
<p>ὅς τις τῶνδ' εἴη βασιλεὺς καὶ οἷσιν ἀνάσσοι:  </p>
<p>ἡ δὲ μάλ' αὐτίκα πατρὸς ἐπέφραδεν ὑψερεφὲς δῶ. </p>
<p>οἱ δ' ἐπεὶ εἰσῆλθον κλυτὰ δώματα, τὴν δὲ γυναῖκα </p>
<p>εὗρον, ὅσην τ' ὄρεος κορυφήν, κατὰ δ' ἔστυγον αὐτήν. </p>
<p>ἡ δ' αἶψ' ἐξ ἀγορῆς ἐκάλει κλυτὸν Ἀντιφατῆα, </p>
<p>ὃν πόσιν, ὃς δὴ τοῖσιν ἐμήσατο λυγρὸν ὄλεθρον. </p>
<p>αὐτίχ' ἕνα μάρψας ἑτάρων ὡπλίσσατο δεῖπνον:  </p>
<p>τὼ δὲ δύ' ἀίξαντε φυγῇ ἐπὶ νῆας ἱκέσθην. </p>
<p>αὐτὰρ ὁ τεῦχε βοὴν διὰ ἄστεος: οἱ δ' ἀίοντες </p>
<p>φοίτων ἴφθιμοι Λαιστρυγόνες ἄλλοθεν ἄλλος, </p>
<p>μυρίοι, οὐκ ἄνδρεσσιν ἐοικότες, ἀλλὰ Γίγασιν. </p>
<p>οἵ ῥ' ἀπὸ πετράων ἀνδραχθέσι χερμαδίοισιν </p>
<p>βάλλον:  ἄφαρ δὲ κακὸς κόναβος κατὰ νῆας ὀρώρει </p>
<p>ἀνδρῶν τ' ὀλλυμένων νηῶν θ' ἅμα ἀγνυμενάων:  </p>
<p>ἰχθῦς δ' ὣς πείροντες ἀτερπέα δαῖτα φέροντο. </p>
<p>ὄφρ' οἱ τοὺς ὄλεκον λιμένος πολυβενθέος ἐντός, </p>
<p>τόφρα δ' ἐγὼ ξίφος ὀξὺ ἐρυσσάμενος παρὰ μηροῦ </p>
<p>τῷ ἀπὸ πείσματ' ἔκοψα νεὸς κυανοπρῴροιο. </p>
<p>αἶψα δ' ἐμοῖς ἑτάροισιν ἐποτρύνας ἐκέλευσα </p>
<p>ἐμβαλέειν κώπῃς, ἵν' ὑπὲκ κακότητα φύγοιμεν:  </p>
<p>οἱ δ' ἅλα πάντες ἀνέρριψαν, δείσαντες ὄλεθρον. </p>
<p>ἀσπασίως δ' ἐς πόντον ἐπηρεφέας φύγε πέτρας </p>
<p>νηῦς ἐμή:  αὐτὰρ αἱ ἄλλαι ἀολλέες αὐτόθ' ὄλοντο. </p>
<p>ἔνθεν δὲ προτέρω πλέομεν ἀκαχήμενοι ἦτορ, </p>
<p>ἄσμενοι ἐκ θανάτοιο, φίλους ὀλέσαντες ἑταίρους. </p>
<p>Αἰαίην δ' ἐς νῆσον ἀφικόμεθ':  ἔνθα δ' ἔναιε </p>
<p>Κίρκη ἐυπλόκαμος, δεινὴ θεὸς αὐδήεσσα, </p>
<p>αὐτοκασιγνήτη ὀλοόφρονος Αἰήταο:  </p>
<p>ἄμφω δ' ἐκγεγάτην φαεσιμβρότου Ἠελίοιο </p>
<p>μητρός τ' ἐκ Πέρσης, τὴν Ὠκεανὸς τέκε παῖδα. </p>
<p>ἔνθα δ' ἐπ' ἀκτῆς νηὶ κατηγαγόμεσθα σιωπῇ </p>
<p>ναύλοχον ἐς λιμένα, καί τις θεὸς ἡγεμόνευεν. </p>
<p>ἔνθα τότ' ἐκβάντες δύο τ' ἤματα καὶ δύο νύκτας </p>
<p>κείμεθ' ὁμοῦ καμάτῳ τε καὶ ἄλγεσι θυμὸν ἔδοντες. </p>
<p>ἀλλ' ὅτε δὴ τρίτον ἦμαρ ἐυπλόκαμος τέλεσ' Ἠώς, </p>
<p>καὶ τότ' ἐγὼν ἐμὸν ἔγχος ἑλὼν καὶ φάσγανον ὀξὺ </p>
<p>καρπαλίμως παρὰ νηὸς ἀνήιον ἐς περιωπήν, </p>
<p>εἴ πως ἔργα ἴδοιμι βροτῶν ἐνοπήν τε πυθοίμην. </p>
<p>ἔστην δὲ σκοπιὴν ἐς παιπαλόεσσαν ἀνελθών, </p>
<p>καί μοι ἐείσατο καπνὸς ἀπὸ χθονὸς εὐρυοδείης, </p>
<p>Κίρκης ἐν μεγάροισι, διὰ δρυμὰ πυκνὰ καὶ ὕλην. </p>
<p>μερμήριξα δ' ἔπειτα κατὰ φρένα καὶ κατὰ θυμὸν </p>
<p>ἐλθεῖν ἠδὲ πυθέσθαι, ἐπεὶ ἴδον αἴθοπα καπνόν. </p>
<p>ὧδε δέ μοι φρονέοντι δοάσσατο κέρδιον εἶναι, </p>
<p>πρῶτ' ἐλθόντ' ἐπὶ νῆα θοὴν καὶ θῖνα θαλάσσης </p>
<p>δεῖπνον ἑταίροισιν δόμεναι προέμεν τε πυθέσθαι. </p>
<p>ἀλλ' ὅτε δὴ σχεδὸν ἦα κιὼν νεὸς ἀμφιελίσσης, </p>
<p>καὶ τότε τίς με θεῶν ὀλοφύρατο μοῦνον ἐόντα, </p>
<p>ὅς ῥά μοι ὑψίκερων ἔλαφον μέγαν εἰς ὁδὸν αὐτὴν </p>
<p>ἧκεν. ὁ μὲν ποταμόνδε κατήιεν ἐκ νομοῦ ὕλης </p>
<p>πιόμενος: δὴ γάρ μιν ἔχεν μένος ἠελίοιο. </p>
<p>τὸν δ' ἐγὼ ἐκβαίνοντα κατ' ἄκνηστιν μέσα νῶτα </p>
<p>πλῆξα:  τὸ δ' ἀντικρὺ δόρυ χάλκεον ἐξεπέρησε, </p>
<p>κὰδ δ' ἔπεσ' ἐν κονίῃσι μακών, ἀπὸ δ' ἔπτατο θυμός. </p>
<p>τῷ δ' ἐγὼ ἐμβαίνων δόρυ χάλκεον ἐξ ὠτειλῆς </p>
<p>εἰρυσάμην:  τὸ μὲν αὖθι κατακλίνας ἐπὶ γαίῃ </p>
<p>εἴασ':  αὐτὰρ ἐγὼ σπασάμην ῥῶπάς τε λύγους τε, </p>
<p>πεῖσμα δ', ὅσον τ' ὄργυιαν, ἐυστρεφὲς ἀμφοτέρωθεν </p>
<p>πλεξάμενος συνέδησα πόδας δεινοῖο πελώρου, </p>
<p>βῆν δὲ καταλοφάδεια φέρων ἐπὶ νῆα μέλαιναν </p>
<p>ἔγχει ἐρειδόμενος, ἐπεὶ οὔ πως ἦεν ἐπ' ὤμου </p>
<p>χειρὶ φέρειν ἑτέρῃ:  μάλα γὰρ μέγα θηρίον ἦεν. </p>
<p>κὰδ' δ' ἔβαλον προπάροιθε νεός, ἀνέγειρα δ' ἑταίρους </p>
<p>μειλιχίοις ἐπέεσσι παρασταδὸν ἄνδρα ἕκαστον:  </p>
<p>ὦ φίλοι, οὐ γάρ πω καταδυσόμεθ' ἀχνύμενοί περ </p>
<p>εἰς Ἀίδαο δόμους, πρὶν μόρσιμον ἦμαρ ἐπέλθῃ:  </p>
<p>ἀλλ' ἄγετ', ὄφρ' ἐν νηὶ θοῇ βρῶσίς τε πόσις τε, </p>
<p>μνησόμεθα βρώμης, μηδὲ τρυχώμεθα λιμῷ. </p>
<p>ὣς ἐφάμην, οἱ δ' ὦκα ἐμοῖς ἐπέεσσι πίθοντο, </p>
<p>ἐκ δὲ καλυψάμενοι παρὰ θῖν' ἁλὸς ἀτρυγέτοιο </p>
<p>θηήσαντ' ἔλαφον:  μάλα γὰρ μέγα θηρίον ἦεν. </p>
<p>αὐτὰρ ἐπεὶ τάρπησαν ὁρώμενοι ὀφθαλμοῖσιν, </p>
<p>χεῖρας νιψάμενοι τεύχοντ' ἐρικυδέα δαῖτα. </p>
<p>ὣς τότε μὲν πρόπαν ἦμαρ ἐς ἠέλιον καταδύντα </p>
<p>ἥμεθα δαινύμενοι κρέα τ' ἄσπετα καὶ μέθυ ἡδύ:  </p>
<p>ἦμος δ' ἠέλιος κατέδυ καὶ ἐπὶ κνέφας ἦλθε, </p>
<p>δὴ τότε κοιμήθημεν ἐπὶ ῥηγμῖνι θαλάσσης. </p>
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>καὶ τότ' ἐγὼν ἀγορὴν θέμενος μετὰ πᾶσιν ἔειπον:  </p>
<p>κέκλυτέ μευ μύθων, κακά περ πάσχοντες ἑταῖροι:  </p>
<p>ὦ φίλοι, οὐ γάρ τ' ἴδμεν, ὅπῃ ζόφος οὐδ' ὅπῃ ἠώς, </p>
<p>οὐδ' ὅπῃ ἠέλιος φαεσίμβροτος εἶσ' ὑπὸ γαῖαν, </p>
<p>οὐδ' ὅπῃ ἀννεῖται:  ἀλλὰ φραζώμεθα θᾶσσον </p>
<p>εἴ τις ἔτ' ἔσται μῆτις. ἐγὼ δ' οὔκ οἴομαι εἶναι. </p>
<p>εἶδον γὰρ σκοπιὴν ἐς παιπαλόεσσαν ἀνελθὼν </p>
<p>νῆσον, τὴν πέρι πόντος ἀπείριτος ἐστεφάνωται:  </p>
<p>αὐτὴ δὲ χθαμαλὴ κεῖται:  καπνὸν δ' ἐνὶ μέσσῃ </p>
<p>ἔδρακον ὀφθαλμοῖσι διὰ δρυμὰ πυκνὰ καὶ ὕλην. </p>
<p>ὣς ἐφάμην, τοῖσιν δὲ κατεκλάσθη φίλον ἦτορ </p>
<p>μνησαμένοις ἔργων Λαιστρυγόνος Ἀντιφάταο </p>
<p>Κύκλωπός τε βίης μεγαλήτορος, ἀνδροφάγοιο. </p>
<p>κλαῖον δὲ λιγέως θαλερὸν κατὰ δάκρυ χέοντες: </p>
<p>ἀλλ' οὐ γάρ τις πρῆξις ἐγίγνετο μυρομένοισιν. </p>
<p>αὐτὰρ ἐγὼ δίχα πάντας ἐυκνήμιδας ἑταίρους </p>
<p>ἠρίθμεον, ἀρχὸν δὲ μετ' ἀμφοτέροισιν ὄπασσα:  </p>
<p>τῶν μὲν ἐγὼν ἦρχον, τῶν δ' Εὐρύλοχος θεοειδής. </p>
<p>κλήρους δ' ἐν κυνέῃ χαλκήρεϊ πάλλομεν ὦκα:  </p>
<p>ἐκ δ' ἔθορε κλῆρος μεγαλήτορος Εὐρυλόχοιο. </p>
<p>βῆ δ' ἰέναι, ἅμα τῷ γε δύω καὶ εἴκοσ' ἑταῖροι </p>
<p>κλαίοντες: κατὰ δ' ἄμμε λίπον γοόωντας ὄπισθεν. </p>
<p>εὗρον δ' ἐν βήσσῃσι τετυγμένα δώματα Κίρκης </p>
<p>ξεστοῖσιν λάεσσι, περισκέπτῳ ἐνὶ χώρῳ:  </p>
<p>ἀμφὶ δέ μιν λύκοι ἦσαν ὀρέστεροι ἠδὲ λέοντες, </p>
<p>τοὺς αὐτὴ κατέθελξεν, ἐπεὶ κακὰ φάρμακ' ἔδωκεν. </p>
<p>οὐδ' οἵ γ' ὡρμήθησαν ἐπ' ἀνδράσιν, ἀλλ' ἄρα τοί γε </p>
<p>οὐρῇσιν μακρῇσι περισσαίνοντες ἀνέσταν. </p>
<p>ὡς δ' ὅτ' ἂν ἀμφὶ ἄνακτα κύνες δαίτηθεν ἰόντα </p>
<p>σαίνωσ', αἰεὶ γάρ τε φέρει μειλίγματα θυμοῦ, </p>
<p>ὣς τοὺς ἀμφὶ λύκοι κρατερώνυχες ἠδὲ λέοντες </p>
<p>σαῖνον:  τοὶ δ' ἔδεισαν, ἐπεὶ ἴδον αἰνὰ πέλωρα. </p>
<p>ἔσταν δ' ἐν προθύροισι θεᾶς καλλιπλοκάμοιο, </p>
<p>Κίρκης δ' ἔνδον ἄκουον ἀειδούσης ὀπὶ καλῇ, </p>
<p>ἱστὸν ἐποιχομένης μέγαν ἄμβροτον, οἷα θεάων </p>
<p>λεπτά τε καὶ χαρίεντα καὶ ἀγλαὰ ἔργα πέλονται. </p>
<p>τοῖσι δὲ μύθων ἦρχε Πολίτης ὄρχαμος ἀνδρῶν, </p>
<p>ὅς μοι κήδιστος ἑτάρων ἦν κεδνότατός τε:  </p>
<p>ὦ φίλοι, ἔνδον γάρ τις ἐποιχομένη μέγαν ἱστὸν </p>
<p>καλὸν ἀοιδιάει, δάπεδον δ' ἅπαν ἀμφιμέμυκεν, </p>
<p>ἢ θεὸς ἠὲ γυνή:  ἀλλὰ φθεγγώμεθα θᾶσσον. </p>
<p>ὣς ἄρ' ἐφώνησεν, τοὶ δὲ φθέγγοντο καλεῦντες. </p>
<p>ἡ δ' αἶψ' ἐξελθοῦσα θύρας ὤιξε φαεινὰς </p>
<p>καὶ κάλει:  οἱ δ' ἅμα πάντες ἀιδρείῃσιν ἕποντο:  </p>
<p>Εὐρύλοχος δ' ὑπέμεινεν, ὀισάμενος δόλον εἶναι. </p>
<p>εἷσεν δ' εἰσαγαγοῦσα κατὰ κλισμούς τε θρόνους τε, </p>
<p>ἐν δέ σφιν τυρόν τε καὶ ἄλφιτα καὶ μέλι χλωρὸν </p>
<p>οἴνῳ Πραμνείῳ ἐκύκα:  ἀνέμισγε δὲ σίτῳ </p>
<p>φάρμακα λύγρ', ἵνα πάγχυ λαθοίατο πατρίδος αἴης. </p>
<p>αὐτὰρ ἐπεὶ δῶκέν τε καὶ ἔκπιον, αὐτίκ' ἔπειτα </p>
<p>ῥάβδῳ πεπληγυῖα κατὰ συφεοῖσιν ἐέργνυ. </p>
<p>οἱ δὲ συῶν μὲν ἔχον κεφαλὰς φωνήν τε τρίχας τε </p>
<p>καὶ δέμας, αὐτὰρ νοῦς ἦν ἔμπεδος, ὡς τὸ πάρος περ. </p>
<p>ὣς οἱ μὲν κλαίοντες ἐέρχατο, τοῖσι δὲ Κίρκη </p>
<p>πάρ ῥ' ἄκυλον βάλανόν τε βάλεν καρπόν τε κρανείης </p>
<p>ἔδμεναι, οἷα σύες χαμαιευνάδες αἰὲν ἔδουσιν. </p>
<p>Εὐρύλοχος δ' αἶψ' ἦλθε θοὴν ἐπὶ νῆα μέλαιναν </p>
<p>ἀγγελίην ἑτάρων ἐρέων καὶ ἀδευκέα πότμον. </p>
<p>οὐδέ τι ἐκφάσθαι δύνατο ἔπος ἱέμενός περ, </p>
<p>κῆρ ἄχεϊ μεγάλῳ βεβολημένος: ἐν δέ οἱ ὄσσε </p>
<p>δακρυόφιν πίμπλαντο, γόον δ' ὠίετο θυμός. </p>
<p>ἀλλ' ὅτε δή μιν πάντες ἀγασσάμεθ' ἐξερέοντες, </p>
<p>καὶ τότε τῶν ἄλλων ἑτάρων κατέλεξεν ὄλεθρον:  </p>
<p>ἤιομεν, ὡς ἐκέλευες, ἀνὰ δρυμά, φαίδιμ' Ὀδυσσεῦ:  </p>
<p>εὕρομεν ἐν βήσσῃσι τετυγμένα δώματα καλὰ </p>
<p>ξεστοῖσιν λάεσσι, περισκέπτῳ ἐνὶ χώρῳ. </p>
<p>ἔνθα δέ τις μέγαν ἱστὸν ἐποιχομένη λίγ' ἄειδεν, </p>
<p>ἢ θεὸς ἠὲ γυνή:  τοὶ δὲ φθέγγοντο καλεῦντες. </p>
<p>ἡ δ' αἶψ' ἐξελθοῦσα θύρας ὤιξε φαεινὰς </p>
<p>καὶ κάλει:  οἱ δ' ἅμα πάντες ἀιδρείῃσιν ἕποντο:  </p>
<p>αὐτὰρ ἐγὼν ὑπέμεινα, ὀισάμενος δόλον εἶναι. </p>
<p>οἱ δ' ἅμ' ἀιστώθησαν ἀολλέες, οὐδέ τις αὐτῶν </p>
<p>ἐξεφάνη:  δηρὸν δὲ καθήμενος ἐσκοπίαζον. </p>
<p>ὣς ἔφατ', αὐτὰρ ἐγὼ περὶ μὲν ξίφος ἀργυρόηλον </p>
<p>ὤμοιιν βαλόμην, μέγα χάλκεον, ἀμφὶ δὲ τόξα:  </p>
<p>τὸν δ' ἂψ ἠνώγεα αὐτὴν ὁδὸν ἡγήσασθαι. </p>
<p>αὐτὰρ ὅ γ' ἀμφοτέρῃσι λαβὼν ἐλλίσσετο γούνων </p>
<p>καί μ' ὀλοφυρόμενος ἔπεα πτερόεντα προσηύδα:  </p>
<p>μή μ' ἄγε κεῖσ' ἀέκοντα, διοτρεφές, ἀλλὰ λίπ' αὐτοῦ. </p>
<p>οἶδα γάρ, ὡς οὔτ' αὐτὸς ἐλεύσεαι οὔτε τιν' ἄλλον </p>
<p>ἄξεις σῶν ἑτάρων. ἀλλὰ ξὺν τοίσδεσι θᾶσσον </p>
<p>φεύγωμεν:  ἔτι γάρ κεν ἀλύξαιμεν κακὸν ἦμαρ. </p>
<p>ὣς ἔφατ', αὐτὰρ ἐγώ μιν ἀμειβόμενος προσέειπον:  </p>
<p>Εὐρύλοχ', ἦ τοι μὲν σὺ μέν' αὐτοῦ τῷδ' ἐνὶ χώρῳ </p>
<p>ἔσθων καὶ πίνων κοίλῃ παρὰ νηὶ μελαίνῃ:  </p>
<p>αὐτὰρ ἐγὼν εἶμι, κρατερὴ δέ μοι ἔπλετ' ἀνάγκη. </p>
<p>ὣς εἰπὼν παρὰ νηὸς ἀνήιον ἠδὲ θαλάσσης. </p>
<p>ἀλλ' ὅτε δὴ ἄρ' ἔμελλον ἰὼν ἱερὰς ἀνὰ βήσσας </p>
<p>Κίρκης ἵξεσθαι πολυφαρμάκου ἐς μέγα δῶμα, </p>
<p>ἔνθα μοι Ἑρμείας χρυσόρραπις ἀντεβόλησεν </p>
<p>ἐρχομένῳ πρὸς δῶμα, νεηνίῃ ἀνδρὶ ἐοικώς, </p>
<p>πρῶτον ὑπηνήτῃ, τοῦ περ χαριεστάτη ἥβη:  </p>
<p>ἔν τ' ἄρα μοι φῦ χειρί, ἔπος τ' ἔφατ' ἔκ τ' ὀνόμαζε:  </p>
<p>πῇ δὴ αὖτ', ὦ δύστηνε, δι' ἄκριας ἔρχεαι οἶος, </p>
<p>χώρου ἄιδρις ἐών; ἕταροι δέ τοι οἵδ' ἐνὶ Κίρκης </p>
<p>ἔρχαται ὥς τε σύες πυκινοὺς κευθμῶνας ἔχοντες. </p>
<p>ἦ τοὺς λυσόμενος δεῦρ' ἔρχεαι; οὐδέ σέ φημι </p>
<p>αὐτὸν νοστήσειν, μενέεις δὲ σύ γ', ἔνθα περ ἄλλοι. </p>
<p>ἀλλ' ἄγε δή σε κακῶν ἐκλύσομαι ἠδὲ σαώσω. </p>
<p>τῆ, τόδε φάρμακον ἐσθλὸν ἔχων ἐς δώματα Κίρκης </p>
<p>ἔρχευ, ὅ κέν τοι κρατὸς ἀλάλκῃσιν κακὸν ἦμαρ. </p>
<p>πάντα δέ τοι ἐρέω ὀλοφώια δήνεα Κίρκης. </p>
<p>τεύξει τοι κυκεῶ, βαλέει δ' ἐν φάρμακα σίτῳ. </p>
<p>ἀλλ' οὐδ' ὣς θέλξαι σε δυνήσεται:  οὐ γὰρ ἐάσει </p>
<p>φάρμακον ἐσθλόν, ὅ τοι δώσω, ἐρέω δὲ ἕκαστα. </p>
<p>ὁππότε κεν Κίρκη σ' ἐλάσῃ περιμήκεϊ ῥάβδῳ, </p>
<p>δὴ τότε σὺ ξίφος ὀξὺ ἐρυσσάμενος παρὰ μηροῦ </p>
<p>Κίρκῃ ἐπαῖξαι, ὥς τε κτάμεναι μενεαίνων. </p>
<p>ἡ δέ σ' ὑποδείσασα κελήσεται εὐνηθῆναι:  </p>
<p>ἔνθα σὺ μηκέτ' ἔπειτ' ἀπανήνασθαι θεοῦ εὐνήν, </p>
<p>ὄφρα κέ τοι λύσῃ θ' ἑτάρους αὐτόν τε κομίσσῃ:  </p>
<p>ἀλλὰ κέλεσθαί μιν μακάρων μέγαν ὅρκον ὀμόσσαι, </p>
<p>μή τί τοι αὐτῷ πῆμα κακὸν βουλευσέμεν ἄλλο, </p>
<p>μή σ' ἀπογυμνωθέντα κακὸν καὶ ἀνήνορα θήῃ. </p>
<p>ὣς ἄρα φωνήσας πόρε φάρμακον ἀργεϊφόντης </p>
<p>ἐκ γαίης ἐρύσας, καί μοι φύσιν αὐτοῦ ἔδειξε. </p>
<p>ῥίζῃ μὲν μέλαν ἔσκε, γάλακτι δὲ εἴκελον ἄνθος: </p>
<p>μῶλυ δέ μιν καλέουσι θεοί:  χαλεπὸν δέ τ' ὀρύσσειν </p>
<p>ἀνδράσι γε θνητοῖσι, θεοὶ δέ τε πάντα δύνανται. </p>
<p>Ἑρμείας μὲν ἔπειτ' ἀπέβη πρὸς μακρὸν Ὄλυμπον </p>
<p>νῆσον ἀν' ὑλήεσσαν, ἐγὼ δ' ἐς δώματα Κίρκης </p>
<p>ἤια, πολλὰ δέ μοι κραδίη πόρφυρε κιόντι. </p>
<p>ἔστην δ' εἰνὶ θύρῃσι θεᾶς καλλιπλοκάμοιο:  </p>
<p>ἔνθα στὰς ἐβόησα, θεὰ δέ μευ ἔκλυεν αὐδῆς. </p>
<p>ἡ δ' αἶψ' ἐξελθοῦσα θύρας ὤιξε φαεινὰς </p>
<p>καὶ κάλει:  αὐτὰρ ἐγὼν ἑπόμην ἀκαχήμενος ἦτορ. </p>
<p>εἷσε δέ μ' εἰσαγαγοῦσα ἐπὶ θρόνου ἀργυροήλου </p>
<p>καλοῦ δαιδαλέου:  ὑπὸ δὲ θρῆνυς ποσὶν ἦεν:  </p>
<p>τεῦχε δέ μοι κυκεῶ χρυσέῳ δέπαι, ὄφρα πίοιμι, </p>
<p>ἐν δέ τε φάρμακον ἧκε, κακὰ φρονέουσ' ἐνὶ θυμῷ. </p>
<p>αὐτὰρ ἐπεὶ δῶκέν τε καὶ ἔκπιον, οὐδέ μ' ἔθελξε, </p>
<p>ῥάβδῳ πεπληγυῖα ἔπος τ' ἔφατ' ἔκ τ' ὀνόμαζεν:  </p>
<p>ἔρχεο νῦν συφεόνδε, μετ' ἄλλων λέξο ἑταίρων. </p>
<p>ὣς φάτ', ἐγὼ δ' ἄορ ὀξὺ ἐρυσσάμενος παρὰ μηροῦ </p>
<p>Κίρκῃ ἐπήιξα ὥς τε κτάμεναι μενεαίνων. </p>
<p>ἡ δὲ μέγα ἰάχουσα ὑπέδραμε καὶ λάβε γούνων, </p>
<p>καί μ' ὀλοφυρομένη ἔπεα πτερόεντα προσηύδα:  </p>
<p>τίς πόθεν εἰς ἀνδρῶν; πόθι τοι πόλις ἠδὲ τοκῆες; </p>
<p>θαῦμά μ' ἔχει ὡς οὔ τι πιὼν τάδε φάρμακ' ἐθέλχθης: </p>
<p>οὐδὲ γὰρ οὐδέ τις ἄλλος ἀνὴρ τάδε φάρμακ' ἀνέτλη, </p>
<p>ὅς κε πίῃ καὶ πρῶτον ἀμείψεται ἕρκος ὀδόντων. </p>
<p>σοὶ δέ τις ἐν στήθεσσιν ἀκήλητος νόος ἐστίν. </p>
<p>ἦ σύ γ' Ὀδυσσεύς ἐσσι πολύτροπος, ὅν τέ μοι αἰεὶ </p>
<p>φάσκεν ἐλεύσεσθαι χρυσόρραπις ἀργεϊφόντης, </p>
<p>ἐκ Τροίης ἀνιόντα θοῇ σὺν νηὶ μελαίνῃ. </p>
<p>ἀλλ' ἄγε δὴ κολεῷ μὲν ἄορ θέο, νῶι δ' ἔπειτα </p>
<p>εὐνῆς ἡμετέρης ἐπιβείομεν, ὄφρα μιγέντε </p>
<p>εὐνῇ καὶ φιλότητι πεποίθομεν ἀλλήλοισιν. </p>
<p>ὣς ἔφατ', αὐτὰρ ἐγώ μιν ἀμειβόμενος προσέειπον:  </p>
<p>ὦ Κίρκη, πῶς γάρ με κέλεαι σοὶ ἤπιον εἶναι, </p>
<p>ἥ μοι σῦς μὲν ἔθηκας ἐνὶ μεγάροισιν ἑταίρους, </p>
<p>αὐτὸν δ' ἐνθάδ' ἔχουσα δολοφρονέουσα κελεύεις </p>
<p>ἐς θάλαμόν τ' ἰέναι καὶ σῆς ἐπιβήμεναι εὐνῆς, </p>
<p>ὄφρα με γυμνωθέντα κακὸν καὶ ἀνήνορα θήῃς. </p>
<p>οὐδ' ἂν ἐγώ γ' ἐθέλοιμι τεῆς ἐπιβήμεναι εὐνῆς, </p>
<p>εἰ μή μοι τλαίης γε, θεά, μέγαν ὅρκον ὀμόσσαι </p>
<p>μή τί μοι αὐτῷ πῆμα κακὸν βουλευσέμεν ἄλλο. </p>
<p>ὣς ἐφάμην, ἡ δ' αὐτίκ' ἀπώμνυεν, ὡς ἐκέλευον. </p>
<p>αὐτὰρ ἐπεί ῥ' ὄμοσέν τε τελεύτησέν τε τὸν ὅρκον, </p>
<p>καὶ τότ' ἐγὼ Κίρκης ἐπέβην περικαλλέος εὐνῆς. </p>
<p>ἀμφίπολοι δ' ἄρα τέως μὲν ἐνὶ μεγάροισι πένοντο </p>
<p>τέσσαρες, αἵ οἱ δῶμα κάτα δρήστειραι ἔασι:  </p>
<p>γίγνονται δ' ἄρα ταί γ' ἔκ τε κρηνέων ἀπό τ' ἀλσέων </p>
<p>ἔκ θ' ἱερῶν ποταμῶν, οἵ τ' εἰς ἅλαδε προρέουσι. </p>
<p>τάων ἡ μὲν ἔβαλλε θρόνοις ἔνι ῥήγεα καλὰ </p>
<p>πορφύρεα καθύπερθ', ὑπένερθε δὲ λῖθ' ὑπέβαλλεν:  </p>
<p>ἡ δ' ἑτέρη προπάροιθε θρόνων ἐτίταινε τραπέζας </p>
<p>ἀργυρέας, ἐπὶ δέ σφι τίθει χρύσεια κάνεια:  </p>
<p>ἡ δὲ τρίτη κρητῆρι μελίφρονα οἶνον ἐκίρνα </p>
<p>ἡδὺν ἐν ἀργυρέῳ, νέμε δὲ χρύσεια κύπελλα:  </p>
<p>ἡ δὲ τετάρτη ὕδωρ ἐφόρει καὶ πῦρ ἀνέκαιε </p>
<p>πολλὸν ὑπὸ τρίποδι μεγάλῳ:  ἰαίνετο δ' ὕδωρ. </p>
<p>αὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ, </p>
<p>ἔς ῥ' ἀσάμινθον ἕσασα λό' ἐκ τρίποδος μεγάλοιο, </p>
<p>θυμῆρες κεράσασα, κατὰ κρατός τε καὶ ὤμων, </p>
<p>ὄφρα μοι ἐκ κάματον θυμοφθόρον εἵλετο γυίων. </p>
<p>αὐτὰρ ἐπεὶ λοῦσέν τε καὶ ἔχρισεν λίπ' ἐλαίῳ, </p>
<p>ἀμφὶ δέ με χλαῖναν καλὴν βάλεν ἠδὲ χιτῶνα, </p>
<p>εἷσε δέ μ' εἰσαγαγοῦσα ἐπὶ θρόνου ἀργυροήλου </p>
<p>καλοῦ δαιδαλέου, ὑπὸ δὲ θρῆνυς ποσὶν ἦεν:  </p>
<p>χέρνιβα δ' ἀμφίπολος προχόῳ ἐπέχευε φέρουσα </p>
<p>καλῇ χρυσείῃ, ὑπὲρ ἀργυρέοιο λέβητος, </p>
<p>νίψασθαι:  παρὰ δὲ ξεστὴν ἐτάνυσσε τράπεζαν. </p>
<p>σῖτον δ' αἰδοίη ταμίη παρέθηκε φέρουσα, </p>
<p>εἴδατα πόλλ' ἐπιθεῖσα, χαριζομένη παρεόντων. </p>
<p>ἐσθέμεναι δ' ἐκέλευεν:  ἐμῷ δ' οὐχ ἥνδανε θυμῷ, </p>
<p>ἀλλ' ἥμην ἀλλοφρονέων, κακὰ δ' ὄσσετο θυμός. </p>
<p>Κίρκη δ' ὡς ἐνόησεν ἔμ' ἥμενον οὐδ' ἐπὶ σίτῳ </p>
<p>χεῖρας ἰάλλοντα, κρατερὸν δέ με πένθος ἔχοντα, </p>
<p>ἄγχι παρισταμένη ἔπεα πτερόεντα προσηύδα:  </p>
<p>τίφθ' οὕτως, Ὀδυσεῦ, κατ' ἄρ' ἕζεαι ἶσος ἀναύδῳ, </p>
<p>θυμὸν ἔδων, βρώμης δ' οὐχ ἅπτεαι οὐδὲ ποτῆτος; </p>
<p>ἦ τινά που δόλον ἄλλον ὀίεαι:  οὐδέ τί σε χρὴ </p>
<p>δειδίμεν:  ἤδη γάρ τοι ἀπώμοσα καρτερὸν ὅρκον. </p>
<p>ὣς ἔφατ', αὐτὰρ ἐγώ μιν ἀμειβόμενος προσέειπον:  </p>
<p>ὦ Κίρκη, τίς γάρ κεν ἀνήρ, ὃς ἐναίσιμος εἴη, </p>
<p>πρὶν τλαίη πάσσασθαι ἐδητύος ἠδὲ ποτῆτος, </p>
<p>πρὶν λύσασθ' ἑτάρους καὶ ἐν ὀφθαλμοῖσιν ἰδέσθαι; </p>
<p>ἀλλ' εἰ δὴ πρόφρασσα πιεῖν φαγέμεν τε κελεύεις, </p>
<p>λῦσον, ἵν' ὀφθαλμοῖσιν ἴδω ἐρίηρας ἑταίρους. </p>
<p>ὣς ἐφάμην, Κίρκη δὲ διὲκ μεγάροιο βεβήκει </p>
<p>ῥάβδον ἔχουσ' ἐν χειρί, θύρας δ' ἀνέῳξε συφειοῦ, </p>
<p>ἐκ δ' ἔλασεν σιάλοισιν ἐοικότας ἐννεώροισιν. </p>
<p>οἱ μὲν ἔπειτ' ἔστησαν ἐναντίοι, ἡ δὲ δι' αὐτῶν </p>
<p>ἐρχομένη προσάλειφεν ἑκάστῳ φάρμακον ἄλλο. </p>
<p>τῶν δ' ἐκ μὲν μελέων τρίχες ἔρρεον, ἃς πρὶν ἔφυσε </p>
<p>φάρμακον οὐλόμενον, τό σφιν πόρε πότνια Κίρκη:  </p>
<p>ἄνδρες δ' ἂψ ἐγένοντο νεώτεροι ἢ πάρος ἦσαν, </p>
<p>καὶ πολὺ καλλίονες καὶ μείζονες εἰσοράασθαι. </p>
<p>ἔγνωσαν δέ μ' ἐκεῖνοι ἔφυν τ' ἐν χερσὶν ἕκαστος. </p>
<p>πᾶσιν δ' ἱμερόεις ὑπέδυ γόος, ἀμφὶ δὲ δῶμα </p>
<p>σμερδαλέον κονάβιζε:  θεὰ δ' ἐλέαιρε καὶ αὐτή. </p>
<p>ἡ δέ μευ ἄγχι στᾶσα προσηύδα δῖα θεάων:  </p>
<p>διογενὲς Λαερτιάδη, πολυμήχαν' Ὀδυσσεῦ, </p>
<p>ἔρχεο νῦν ἐπὶ νῆα θοὴν καὶ θῖνα θαλάσσης. </p>
<p>νῆα μὲν ἂρ πάμπρωτον ἐρύσσατε ἤπειρόνδε, </p>
<p>κτήματα δ' ἐν σπήεσσι πελάσσατε ὅπλα τε πάντα:  </p>
<p>αὐτὸς δ' ἂψ ἰέναι καὶ ἄγειν ἐρίηρας ἑταίρους. </p>
<p>ὣς ἔφατ', αὐτὰρ ἐμοί γ' ἐπεπείθετο θυμὸς ἀγήνωρ, </p>
<p>βῆν δ' ἰέναι ἐπὶ νῆα θοὴν καὶ θῖνα θαλάσσης. </p>
<p>εὗρον ἔπειτ' ἐπὶ νηὶ θοῇ ἐρίηρας ἑταίρους </p>
<p>οἴκτρ' ὀλοφυρομένους, θαλερὸν κατὰ δάκρυ χέοντας. </p>
<p>ὡς δ' ὅτ' ἂν ἄγραυλοι πόριες περὶ βοῦς ἀγελαίας, </p>
<p>ἐλθούσας ἐς κόπρον, ἐπὴν βοτάνης κορέσωνται, </p>
<p>πᾶσαι ἅμα σκαίρουσιν ἐναντίαι:  οὐδ' ἔτι σηκοὶ </p>
<p>ἴσχουσ', ἀλλ' ἁδινὸν μυκώμεναι ἀμφιθέουσι:  </p>
<p>μητέρας: ὣς ἔμ' ἐκεῖνοι ἐπεὶ ἴδον ὀφθαλμοῖσι, </p>
<p>δακρυόεντες ἔχυντο:  δόκησε δ' ἄρα σφίσι θυμὸς </p>
<p>ὣς ἔμεν, ὡς εἰ πατρίδ' ἱκοίατο καὶ πόλιν αὐτὴν </p>
<p>τρηχείης Ἰθάκης, ἵνα τ' ἔτραφεν ἠδ' ἐγένοντο. </p>
<p>καί μ' ὀλοφυρόμενοι ἔπεα πτερόεντα προσηύδων:  </p>
<p>σοὶ μὲν νοστήσαντι, διοτρεφές, ὣς ἐχάρημεν, </p>
<p>ὡς εἴ τ' εἰς Ἰθάκην ἀφικοίμεθα πατρίδα γαῖαν:  </p>
<p>ἀλλ' ἄγε, τῶν ἄλλων ἑτάρων κατάλεξον ὄλεθρον. </p>
<p>ὣς ἔφαν, αὐτὰρ ἐγὼ προσέφην μαλακοῖς ἐπέεσσι:  </p>
<p>νῆα μὲν ἂρ πάμπρωτον ἐρύσσομεν ἤπειρόνδε, </p>
<p>κτήματα δ' ἐν σπήεσσι πελάσσομεν ὅπλα τε πάντα:  </p>
<p>αὐτοὶ δ' ὀτρύνεσθε ἐμοὶ ἅμα πάντες ἕπεσθαι, </p>
<p>ὄφρα ἴδηθ' ἑτάρους ἱεροῖς ἐν δώμασι Κίρκης </p>
<p>πίνοντας καὶ ἔδοντας: ἐπηετανὸν γὰρ ἔχουσιν. </p>
<p>ὣς ἐφάμην, οἱ δ' ὦκα ἐμοῖς ἐπέεσσι πίθοντο. </p>
<p>Εὐρύλοχος δέ μοι οἶος ἐρύκανε πάντας ἑταίρους: </p>
<p>καί σφεας φωνήσας ἔπεα πτερόεντα προσηύδα:  </p>
<p>ἆ δειλοί, πόσ' ἴμεν; τί κακῶν ἱμείρετε τούτων; </p>
<p>Κίρκης ἐς μέγαρον καταβήμεναι, ἥ κεν ἅπαντας </p>
<p>ἢ σῦς ἠὲ λύκους ποιήσεται ἠὲ λέοντας, </p>
<p>οἵ κέν οἱ μέγα δῶμα φυλάσσοιμεν καὶ ἀνάγκῃ, </p>
<p>ὥς περ Κύκλωψ ἔρξ', ὅτε οἱ μέσσαυλον ἵκοντο </p>
<p>ἡμέτεροι ἕταροι, σὺν δ' ὁ θρασὺς εἵπετ' Ὀδυσσεύς: </p>
<p>τούτου γὰρ καὶ κεῖνοι ἀτασθαλίῃσιν ὄλοντο. </p>
<p>ὣς ἔφατ', αὐτὰρ ἐγώ γε μετὰ φρεσὶ μερμήριξα, </p>
<p>σπασσάμενος τανύηκες ἄορ παχέος παρὰ μηροῦ, </p>
<p>τῷ οἱ ἀποπλήξας κεφαλὴν οὖδάσδε πελάσσαι, </p>
<p>καὶ πηῷ περ ἐόντι μάλα σχεδόν:  ἀλλά μ' ἑταῖροι </p>
<p>μειλιχίοις ἐπέεσσιν ἐρήτυον ἄλλοθεν ἄλλος: </p>
<p>διογενές, τοῦτον μὲν ἐάσομεν, εἰ σὺ κελεύεις, </p>
<p>αὐτοῦ πὰρ νηί τε μένειν καὶ νῆα ἔρυσθαι:  </p>
<p>ἡμῖν δ' ἡγεμόνευ' ἱερὰ πρὸς δώματα Κίρκης. </p>
<p>ὣς φάμενοι παρὰ νηὸς ἀνήιον ἠδὲ θαλάσσης. </p>
<p>οὐδὲ μὲν Εὐρύλοχος κοίλῃ παρὰ νηὶ λέλειπτο, </p>
<p>ἀλλ' ἕπετ':  ἔδεισεν γὰρ ἐμὴν ἔκπαγλον ἐνιπήν. </p>
<p>τόφρα δὲ τοὺς ἄλλους ἑτάρους ἐν δώμασι Κίρκη </p>
<p>ἐνδυκέως λοῦσέν τε καὶ ἔχρισεν λίπ' ἐλαίῳ, </p>
<p>ἀμφὶ δ' ἄρα χλαίνας οὔλας βάλεν ἠδὲ χιτῶνας: </p>
<p>δαινυμένους δ' ἐὺ πάντας ἐφεύρομεν ἐν μεγάροισιν. </p>
<p>οἱ δ' ἐπεὶ ἀλλήλους εἶδον φράσσαντό τ' ἐσάντα, </p>
<p>κλαῖον ὀδυρόμενοι, περὶ δὲ στεναχίζετο δῶμα. </p>
<p>ἡ δέ μευ ἄγχι στᾶσα προσηύδα δῖα θεάων:  </p>
<p>μηκέτι νῦν θαλερὸν γόον ὄρνυτε:  οἶδα καὶ αὐτὴ </p>
<p>ἠμὲν ὅσ' ἐν πόντῳ πάθετ' ἄλγεα ἰχθυόεντι, </p>
<p>ἠδ' ὅσ' ἀνάρσιοι ἄνδρες ἐδηλήσαντ' ἐπὶ χέρσου. </p>
<p>ἀλλ' ἄγετ' ἐσθίετε βρώμην καὶ πίνετε οἶνον, </p>
<p>εἰς ὅ κεν αὖτις θυμὸν ἐνὶ στήθεσσι λάβητε, </p>
<p>οἷον ὅτε πρώτιστον ἐλείπετε πατρίδα γαῖαν </p>
<p>τρηχείης Ἰθάκης. νῦν δ' ἀσκελέες καὶ ἄθυμοι, </p>
<p>αἰὲν ἄλης χαλεπῆς μεμνημένοι, οὐδέ ποθ' ὕμιν </p>
<p>θυμὸς ἐν εὐφροσύνῃ, ἐπεὶ ἦ μάλα πολλὰ πέποσθε. </p>
<p>ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ. </p>
<p>ἔνθα μὲν ἤματα πάντα τελεσφόρον εἰς ἐνιαυτὸν </p>
<p>ἥμεθα δαινύμενοι κρέα τ' ἄσπετα καὶ μέθυ ἡδύ:  </p>
<p>ἀλλ' ὅτε δή ῥ' ἐνιαυτὸς ἔην, περὶ δ' ἔτραπον ὧραι </p>
<p>μηνῶν φθινόντων, περὶ δ' ἤματα μακρὰ τελέσθη, </p>
<p>καὶ τότε μ' ἐκκαλέσαντες ἔφαν ἐρίηρες ἑταῖροι:  </p>
<p>δαιμόνι', ἤδη νῦν μιμνήσκεο πατρίδος αἴης, </p>
<p>εἴ τοι θέσφατόν ἐστι σαωθῆναι καὶ ἱκέσθαι </p>
<p>οἶκον ἐς ὑψόροφον καὶ σὴν ἐς πατρίδα γαῖαν. </p>
<p>ὣς ἔφαν, αὐτὰρ ἐμοί γ' ἐπεπείθετο θυμὸς ἀγήνωρ. </p>
<p>ὣς τότε μὲν πρόπαν ἦμαρ ἐς ἠέλιον καταδύντα </p>
<p>ἥμεθα, δαινύμενοι κρέα τ' ἄσπετα καὶ μέθυ ἡδύ:  </p>
<p>ἦμος δ' ἠέλιος κατέδυ καὶ ἐπὶ κνέφας ἦλθεν, </p>
<p>οἱ μὲν κοιμήσαντο κατὰ μέγαρα σκιόεντα. </p>
<p>αὐτὰρ ἐγὼ Κίρκης ἐπιβὰς περικαλλέος εὐνῆς </p>
<p>γούνων ἐλλιτάνευσα, θεὰ δέ μευ ἔκλυεν αὐδῆς: </p>
<p>καί μιν φωνήσας ἔπεα πτερόεντα προσηύδων:  </p>
<p>ὢ Κίρκη, τέλεσόν μοι ὑπόσχεσιν ἥν περ ὑπέστης, </p>
<p>οἴκαδε πεμψέμεναι:  θυμὸς δέ μοι ἔσσυται ἤδη, </p>
<p>ἠδ' ἄλλων ἑτάρων, οἵ μευ φθινύθουσι φίλον κῆρ </p>
<p>ἀμφ' ἔμ' ὀδυρόμενοι, ὅτε που σύ γε νόσφι γένηαι. </p>
<p>ὣς ἐφάμην, ἡ δ' αὐτίκ' ἀμείβετο δῖα θεάων:  </p>
<p>διογενὲς Λαερτιάδη, πολυμήχαν' Ὀδυσσεῦ, </p>
<p>μηκέτι νῦν ἀέκοντες ἐμῷ ἐνὶ μίμνετε οἴκῳ. </p>
<p>ἀλλ' ἄλλην χρὴ πρῶτον ὁδὸν τελέσαι καὶ ἱκέσθαι </p>
<p>εἰς Ἀίδαο δόμους καὶ ἐπαινῆς Περσεφονείης, </p>
<p>ψυχῇ χρησομένους Θηβαίου Τειρεσίαο, </p>
<p>μάντηος ἀλαοῦ, τοῦ τε φρένες ἔμπεδοί εἰσι:  </p>
<p>τῷ καὶ τεθνηῶτι νόον πόρε Περσεφόνεια, </p>
<p>οἴῳ πεπνῦσθαι, τοὶ δὲ σκιαὶ ἀίσσουσιν. </p>
<p>ὣς ἔφατ', αὐτὰρ ἐμοί γε κατεκλάσθη φίλον ἦτορ:  </p>
<p>κλαῖον δ' ἐν λεχέεσσι καθήμενος, οὐδέ νύ μοι κῆρ </p>
<p>ἤθελ' ἔτι ζώειν καὶ ὁρᾶν φάος ἠελίοιο. </p>
<p>αὐτὰρ ἐπεὶ κλαίων τε κυλινδόμενος τ' ἐκορέσθην, </p>
<p>καὶ τότε δή μιν ἔπεσσιν ἀμειβόμενος προσέειπον:  </p>
<p>ὢ Κίρκη, τίς γὰρ ταύτην ὁδὸν ἡγεμονεύσει; </p>
<p>εἰς Ἄϊδος δ' οὔ πώ τις ἀφίκετο νηὶ μελαίνῃ. </p>
<p>ὣς ἐφάμην, ἡ δ' αὐτίκ' ἀμείβετο δῖα θεάων:  </p>
<p>διογενὲς Λαερτιάδη, πολυμήχαν' Ὀδυσσεῦ, </p>
<p>μή τί τοι ἡγεμόνος γε ποθὴ παρὰ νηὶ μελέσθω, </p>
<p>ἱστὸν δὲ στήσας, ἀνά θ' ἱστία λευκὰ πετάσσας </p>
<p>ἧσθαι:  τὴν δέ κέ τοι πνοιὴ Βορέαο φέρῃσιν. </p>
<p>ἀλλ' ὁπότ' ἂν δὴ νηὶ δι' Ὠκεανοῖο περήσῃς, </p>
<p>ἔνθ' ἀκτή τε λάχεια καὶ ἄλσεα Περσεφονείης, </p>
<p>μακραί τ' αἴγειροι καὶ ἰτέαι ὠλεσίκαρποι, </p>
<p>νῆα μὲν αὐτοῦ κέλσαι ἐπ' Ὠκεανῷ βαθυδίνῃ, </p>
<p>αὐτὸς δ' εἰς Ἀίδεω ἰέναι δόμον εὐρώεντα. </p>
<p>ἔνθα μὲν εἰς Ἀχέροντα Πυριφλεγέθων τε ῥέουσιν </p>
<p>Κώκυτός θ', ὃς δὴ Στυγὸς ὕδατός ἐστιν ἀπορρώξ, </p>
<p>πέτρη τε ξύνεσίς τε δύω ποταμῶν ἐριδούπων:  </p>
<p>ἔνθα δ' ἔπειθ', ἥρως, χριμφθεὶς πέλας, ὥς σε κελεύω, </p>
<p>βόθρον ὀρύξαι, ὅσον τε πυγούσιον ἔνθα καὶ ἔνθα, </p>
<p>ἀμφ' αὐτῷ δὲ χοὴν χεῖσθαι πᾶσιν νεκύεσσιν, </p>
<p>πρῶτα μελικρήτῳ, μετέπειτα δὲ ἡδέι οἴνῳ, </p>
<p>τὸ τρίτον αὖθ' ὕδατι:  ἐπὶ δ' ἄλφιτα λευκὰ παλύνειν. </p>
<p>πολλὰ δὲ γουνοῦσθαι νεκύων ἀμενηνὰ κάρηνα, </p>
<p>ἐλθὼν εἰς Ἰθάκην στεῖραν βοῦν, ἥ τις ἀρίστη, </p>
<p>ῥέξειν ἐν μεγάροισι πυρήν τ' ἐμπλησέμεν ἐσθλῶν, </p>
<p>Τειρεσίῃ δ' ἀπάνευθεν ὄιν ἱερευσέμεν οἴῳ </p>
<p>παμμέλαν', ὃς μήλοισι μεταπρέπει ὑμετέροισιν. </p>
<p>αὐτὰρ ἐπὴν εὐχῇσι λίσῃ κλυτὰ ἔθνεα νεκρῶν, </p>
<p>ἔνθ' ὄιν ἀρνειὸν ῥέζειν θῆλύν τε μέλαιναν </p>
<p>εἰς Ἔρεβος στρέψας, αὐτὸς δ' ἀπονόσφι τραπέσθαι </p>
<p>ἱέμενος ποταμοῖο ῥοάων:  ἔνθα δὲ πολλαὶ </p>
<p>ψυχαὶ ἐλεύσονται νεκύων κατατεθνηώτων. </p>
<p>δὴ τότ' ἔπειθ' ἑτάροισιν ἐποτρῦναι καὶ ἀνῶξαι </p>
<p>μῆλα, τὰ δὴ κατάκειτ' ἐσφαγμένα νηλέι χαλκῷ, </p>
<p>δείραντας κατακῆαι, ἐπεύξασθαι δὲ θεοῖσιν, </p>
<p>ἰφθίμῳ τ' Ἀίδῃ καὶ ἐπαινῇ Περσεφονείῃ:  </p>
<p>αὐτὸς δὲ ξίφος ὀξὺ ἐρυσσάμενος παρὰ μηροῦ </p>
<p>ἧσθαι, μηδὲ ἐᾶν νεκύων ἀμενηνὰ κάρηνα </p>
<p>αἵματος ἆσσον ἴμεν, πρὶν Τειρεσίαο πυθέσθαι. </p>
<p>ἔνθα τοι αὐτίκα μάντις ἐλεύσεται, ὄρχαμε λαῶν, </p>
<p>ὅς κέν τοι εἴπῃσιν ὁδὸν καὶ μέτρα κελεύθου </p>
<p>νόστον θ', ὡς ἐπὶ πόντον ἐλεύσεαι ἰχθυόεντα. </p>
<p>ὣς ἔφατ', αὐτίκα δὲ χρυσόθρονος ἤλυθεν Ἠώς. </p>
<p>ἀμφὶ δέ με χλαῖνάν τε χιτῶνά τε εἵματα ἕσσεν:  </p>
<p>αὐτὴ δ' ἀργύφεον φᾶρος μέγα ἕννυτο νύμφη, </p>
<p>λεπτὸν καὶ χαρίεν, περὶ δὲ ζώνην βάλετ' ἰξυῖ </p>
<p>καλὴν χρυσείην, κεφαλῇ δ' ἐπέθηκε καλύπτρην. </p>
<p>αὐτὰρ ἐγὼ διὰ δώματ' ἰὼν ὤτρυνον ἑταίρους </p>
<p>μειλιχίοις ἐπέεσσι παρασταδὸν ἄνδρα ἕκαστον:  </p>
<p>μηκέτι νῦν εὕδοντες ἀωτεῖτε γλυκὺν ὕπνον, </p>
<p>ἀλλ' ἴομεν:  δὴ γάρ μοι ἐπέφραδε πότνια Κίρκη. </p>
<p>ὣς ἐφάμην, τοῖσιν δ' ἐπεπείθετο θυμὸς ἀγήνωρ. </p>
<p>οὐδὲ μὲν οὐδ' ἔνθεν περ ἀπήμονας ἦγον ἑταίρους. </p>
<p>Ἐλπήνωρ δέ τις ἔσκε νεώτατος, οὔτε τι λίην </p>
<p>ἄλκιμος ἐν πολέμῳ οὔτε φρεσὶν ᾗσιν ἀρηρώς: </p>
<p>ὅς μοι ἄνευθ' ἑτάρων ἱεροῖς ἐν δώμασι Κίρκης, </p>
<p>ψύχεος ἱμείρων, κατελέξατο οἰνοβαρείων. </p>
<p>κινυμένων δ' ἑτάρων ὅμαδον καὶ δοῦπον ἀκούσας </p>
<p>ἐξαπίνης ἀνόρουσε καὶ ἐκλάθετο φρεσὶν ᾗσιν </p>
<p>ἄψορρον καταβῆναι ἰὼν ἐς κλίμακα μακρήν, </p>
<p>ἀλλὰ καταντικρὺ τέγεος πέσεν:  ἐκ δέ οἱ αὐχὴν </p>
<p>ἀστραγάλων ἐάγη, ψυχὴ δ' Ἄϊδόσδε κατῆλθεν. </p>
<p>ἐρχομένοισι δὲ τοῖσιν ἐγὼ μετὰ μῦθον ἔειπον:  </p>
<p>φάσθε νύ που οἶκόνδε φίλην ἐς πατρίδα γαῖαν </p>
<p>ἔρχεσθ':  ἄλλην δ' ἧμιν ὁδὸν τεκμήρατο Κίρκη, </p>
<p>εἰς Ἀίδαο δόμους καὶ ἐπαινῆς Περσεφονείης </p>
<p>ψυχῇ χρησομένους Θηβαίου Τειρεσίαο. </p>
<p>ὣς ἐφάμην, τοῖσιν δὲ κατεκλάσθη φίλον ἦτορ, </p>
<p>ἑζόμενοι δὲ κατ' αὖθι γόων τίλλοντό τε χαίτας: </p>
<p>ἀλλ' οὐ γάρ τις πρῆξις ἐγίγνετο μυρομένοισιν. </p>
<p>ἀλλ' ὅτε δή ῥ' ἐπὶ νῆα θοὴν καὶ θῖνα θαλάσσης </p>
<p>ᾔομεν ἀχνύμενοι θαλερὸν κατὰ δάκρυ χέοντες, </p>
<p>τόφρα δ' ἄρ' οἰχομένη Κίρκη παρὰ νηὶ μελαίνῃ </p>
<p>ἀρνειὸν κατέδησεν ὄιν θῆλύν τε μέλαιναν, </p>
<p>ῥεῖα παρεξελθοῦσα:  τίς ἂν θεὸν οὐκ ἐθέλοντα </p>
<p>ὀφθαλμοῖσιν ἴδοιτ' ἢ ἔνθ' ἢ ἔνθα κιόντα; </p></div1>
<div1 lines="640" n="11">
<p>αὐτὰρ ἐπεί ῥ' ἐπὶ νῆα κατήλθομεν ἠδὲ θάλασσαν, </p>
<p>νῆα μὲν ἂρ πάμπρωτον ἐρύσσαμεν εἰς ἅλα δῖαν, </p>
<p>ἐν δ' ἱστὸν τιθέμεσθα καὶ ἱστία νηὶ μελαίνῃ, </p>
<p>ἐν δὲ τὰ μῆλα λαβόντες ἐβήσαμεν, ἂν δὲ καὶ αὐτοὶ </p>
<p>βαίνομεν ἀχνύμενοι θαλερὸν κατὰ δάκρυ χέοντες. </p>
<p>ἡμῖν δ' αὖ κατόπισθε νεὸς κυανοπρῴροιο </p>
<p>ἴκμενον οὖρον ἵει πλησίστιον, ἐσθλὸν ἑταῖρον, </p>
<p>Κίρκη εὐπλόκαμος, δεινὴ θεὸς αὐδήεσσα. </p>
<p>ἡμεῖς δ' ὅπλα ἕκαστα πονησάμενοι κατὰ νῆα </p>
<p>ἥμεθα:  τὴν δ' ἄνεμός τε κυβερνήτης τ' ἴθυνε. </p>
<p>τῆς δὲ πανημερίης τέταθ' ἱστία ποντοπορούσης: </p>
<p>δύσετό τ' ἠέλιος σκιόωντό τε πᾶσαι ἀγυιαί. </p>
<p>ἡ δ' ἐς πείραθ' ἵκανε βαθυρρόου Ὠκεανοῖο. </p>
<p>ἔνθα δὲ Κιμμερίων ἀνδρῶν δῆμός τε πόλις τε, </p>
<p>ἠέρι καὶ νεφέλῃ κεκαλυμμένοι:  οὐδέ ποτ' αὐτοὺς </p>
<p>ἠέλιος φαέθων καταδέρκεται ἀκτίνεσσιν, </p>
<p>οὔθ' ὁπότ' ἂν στείχῃσι πρὸς οὐρανὸν ἀστερόεντα, </p>
<p>οὔθ' ὅτ' ἂν ἂψ ἐπὶ γαῖαν ἀπ' οὐρανόθεν προτράπηται, </p>
<p>ἀλλ' ἐπὶ νὺξ ὀλοὴ τέταται δειλοῖσι βροτοῖσι. </p>
<p>νῆα μὲν ἔνθ' ἐλθόντες ἐκέλσαμεν, ἐκ δὲ τὰ μῆλα </p>
<p>εἱλόμεθ':  αὐτοὶ δ' αὖτε παρὰ ῥόον Ὠκεανοῖο </p>
<p>ᾔομεν, ὄφρ' ἐς χῶρον ἀφικόμεθ', ὃν φράσε Κίρκη. </p>
<p>ἔνθ' ἱερήια μὲν Περιμήδης Εὐρύλοχός τε </p>
<p>ἔσχον:  ἐγὼ δ' ἄορ ὀξὺ ἐρυσσάμενος παρὰ μηροῦ </p>
<p>βόθρον ὄρυξ' ὅσσον τε πυγούσιον ἔνθα καὶ ἔνθα, </p>
<p>ἀμφ' αὐτῷ δὲ χοὴν χεόμην πᾶσιν νεκύεσσι, </p>
<p>πρῶτα μελικρήτῳ, μετέπειτα δὲ ἡδέι οἴνῳ, </p>
<p>τὸ τρίτον αὖθ' ὕδατι:  ἐπὶ δ' ἄλφιτα λευκὰ πάλυνον. </p>
<p>πολλὰ δὲ γουνούμην νεκύων ἀμενηνὰ κάρηνα, </p>
<p>ἐλθὼν εἰς Ἰθάκην στεῖραν βοῦν, ἥ τις ἀρίστη, </p>
<p>ῥέξειν ἐν μεγάροισι πυρήν τ' ἐμπλησέμεν ἐσθλῶν, </p>
<p>Τειρεσίῃ δ' ἀπάνευθεν ὄιν ἱερευσέμεν οἴῳ </p>
<p>παμμέλαν', ὃς μήλοισι μεταπρέπει ἡμετέροισι. </p>
<p>τοὺς δ' ἐπεὶ εὐχωλῇσι λιτῇσί τε, ἔθνεα νεκρῶν, </p>
<p>ἐλλισάμην, τὰ δὲ μῆλα λαβὼν ἀπεδειροτόμησα </p>
<p>ἐς βόθρον, ῥέε δ' αἷμα κελαινεφές: αἱ δ' ἀγέροντο </p>
<p>ψυχαὶ ὑπὲξ Ἐρέβευς νεκύων κατατεθνηώτων. </p>
<p>νύμφαι τ' ἠίθεοί τε πολύτλητοί τε γέροντες </p>
<p>παρθενικαί τ' ἀταλαὶ νεοπενθέα θυμὸν ἔχουσαι, </p>
<p>πολλοὶ δ' οὐτάμενοι χαλκήρεσιν ἐγχείῃσιν, </p>
<p>ἄνδρες ἀρηίφατοι βεβροτωμένα τεύχε' ἔχοντες: </p>
<p>οἳ πολλοὶ περὶ βόθρον ἐφοίτων ἄλλοθεν ἄλλος </p>
<p>θεσπεσίῃ ἰαχῇ:  ἐμὲ δὲ χλωρὸν δέος ᾕρει. </p>
<p>δὴ τότ' ἔπειθ' ἑτάροισιν ἐποτρύνας ἐκέλευσα </p>
<p>μῆλα, τὰ δὴ κατέκειτ' ἐσφαγμένα νηλέι χαλκῷ, </p>
<p>δείραντας κατακῆαι, ἐπεύξασθαι δὲ θεοῖσιν, </p>
<p>ἰφθίμῳ τ' Ἀΐδῃ καὶ ἐπαινῇ Περσεφονείῃ:  </p>
<p>αὐτὸς δὲ ξίφος ὀξὺ ἐρυσσάμενος παρὰ μηροῦ </p>
<p>ἥμην, οὐδ' εἴων νεκύων ἀμενηνὰ κάρηνα </p>
<p>αἵματος ἆσσον ἴμεν, πρὶν Τειρεσίαο πυθέσθαι. </p>
<p>πρώτη δὲ ψυχὴ Ἐλπήνορος ἦλθεν ἑταίρου:  </p>
<p>οὐ γάρ πω ἐτέθαπτο ὑπὸ χθονὸς εὐρυοδείης: </p>
<p>σῶμα γὰρ ἐν Κίρκης μεγάρῳ κατελείπομεν ἡμεῖς </p>
<p>ἄκλαυτον καὶ ἄθαπτον, ἐπεὶ πόνος ἄλλος ἔπειγε. </p>
<p>τὸν μὲν ἐγὼ δάκρυσα ἰδὼν ἐλέησά τε θυμῷ, </p>
<p>καί μιν φωνήσας ἔπεα πτερόεντα προσηύδων:  </p>
<p>Ἐλπῆνορ, πῶς ἦλθες ὑπὸ ζόφον ἠερόεντα; </p>
<p>ἔφθης πεζὸς ἰὼν ἢ ἐγὼ σὺν νηὶ μελαίνῃ. </p>
<p>ὣς ἐφάμην, ὁ δέ μ' οἰμώξας ἠμείβετο μύθῳ:  </p>
<p>διογενὲς Λαερτιάδη, πολυμήχαν' Ὀδυσσεῦ, </p>
<p>ἆσέ με δαίμονος αἶσα κακὴ καὶ ἀθέσφατος οἶνος. </p>
<p>Κίρκης δ' ἐν μεγάρῳ καταλέγμενος οὐκ ἐνόησα </p>
<p>ἄψορρον καταβῆναι ἰὼν ἐς κλίμακα μακρήν, </p>
<p>ἀλλὰ καταντικρὺ τέγεος πέσον:  ἐκ δέ μοι αὐχὴν </p>
<p>ἀστραγάλων ἐάγη, ψυχὴ δ' Ἄϊδόσδε κατῆλθε. </p>
<p>νῦν δέ σε τῶν ὄπιθεν γουνάζομαι, οὐ παρεόντων, </p>
<p>πρός τ' ἀλόχου καὶ πατρός, ὅ σ' ἔτρεφε τυτθὸν ἐόντα, </p>
<p>Τηλεμάχου θ', ὃν μοῦνον ἐνὶ μεγάροισιν ἔλειπες: </p>
<p>οἶδα γὰρ ὡς ἐνθένδε κιὼν δόμου ἐξ Ἀίδαο </p>
<p>νῆσον ἐς Αἰαίην σχήσεις ἐυεργέα νῆα:  </p>
<p>ἔνθα σ' ἔπειτα, ἄναξ, κέλομαι μνήσασθαι ἐμεῖο. </p>
<p>μή μ' ἄκλαυτον ἄθαπτον ἰὼν ὄπιθεν καταλείπειν </p>
<p>νοσφισθείς, μή τοί τι θεῶν μήνιμα γένωμαι, </p>
<p>ἀλλά με κακκῆαι σὺν τεύχεσιν, ἅσσα μοι ἔστιν, </p>
<p>σῆμά τέ μοι χεῦαι πολιῆς ἐπὶ θινὶ θαλάσσης, </p>
<p>ἀνδρὸς δυστήνοιο καὶ ἐσσομένοισι πυθέσθαι. </p>
<p>ταῦτά τέ μοι τελέσαι πῆξαί τ' ἐπὶ τύμβῳ ἐρετμόν, </p>
<p>τῷ καὶ ζωὸς ἔρεσσον ἐὼν μετ' ἐμοῖς ἑτάροισιν. </p>
<p>ὣς ἔφατ', αὐτὰρ ἐγώ μιν ἀμειβόμενος προσέειπον:  </p>
<p>ταῦτά τοι, ὦ δύστηνε, τελευτήσω τε καὶ ἔρξω. </p>
<p>νῶι μὲν ὣς ἐπέεσσιν ἀμειβομένω στυγεροῖσιν </p>
<p>ἥμεθ', ἐγὼ μὲν ἄνευθεν ἐφ' αἵματι φάσγανον ἴσχων, </p>
<p>εἴδωλον δ' ἑτέρωθεν ἑταίρου πόλλ' ἀγόρευεν:  </p>
<p>ἦλθε δ' ἐπὶ ψυχὴ μητρὸς κατατεθνηυίης, </p>
<p>Αὐτολύκου θυγάτηρ μεγαλήτορος Ἀντίκλεια, </p>
<p>τὴν ζωὴν κατέλειπον ἰὼν εἰς Ἴλιον ἱρήν. </p>
<p>τὴν μὲν ἐγὼ δάκρυσα ἰδὼν ἐλέησά τε θυμῷ:  </p>
<p>ἀλλ' οὐδ' ὣς εἴων προτέρην, πυκινόν περ ἀχεύων, </p>
<p>αἵματος ἆσσον ἴμεν, πρὶν Τειρεσίαο πυθέσθαι. </p>
<p>ἦλθε δ' ἐπὶ ψυχὴ Θηβαίου Τειρεσίαο </p>
<p>χρύσεον σκῆπτρον ἔχων, ἐμὲ δ' ἔγνω καὶ προσέειπεν:  </p>
<p>διογενὲς Λαερτιάδη, πολυμήχαν' Ὀδυσσεῦ, </p>
<p>τίπτ' αὖτ', ὦ δύστηνε, λιπὼν φάος ἠελίοιο </p>
<p>ἤλυθες, ὄφρα ἴδῃ νέκυας καὶ ἀτερπέα χῶρον; </p>
<p>ἀλλ' ἀποχάζεο βόθρου, ἄπισχε δὲ φάσγανον ὀξύ, </p>
<p>αἵματος ὄφρα πίω καί τοι νημερτέα εἴπω. </p>
<p>ὣς φάτ', ἐγὼ δ' ἀναχασσάμενος ξίφος ἀργυρόηλον </p>
<p>κουλεῷ ἐγκατέπηξ'. ὁ δ' ἐπεὶ πίεν αἷμα κελαινόν, </p>
<p>καὶ τότε δή μ' ἐπέεσσι προσηύδα μάντις ἀμύμων:  </p>
<p>νόστον δίζηαι μελιηδέα, φαίδιμ' Ὀδυσσεῦ:  </p>
<p>τὸν δέ τοι ἀργαλέον θήσει θεός: οὐ γὰρ ὀίω </p>
<p>λήσειν ἐννοσίγαιον, ὅ τοι κότον ἔνθετο θυμῷ </p>
<p>χωόμενος ὅτι οἱ υἱὸν φίλον ἐξαλάωσας. </p>
<p>ἀλλ' ἔτι μέν κε καὶ ὣς κακά περ πάσχοντες ἵκοισθε, </p>
<p>αἴ κ' ἐθέλῃς σὸν θυμὸν ἐρυκακέειν καὶ ἑταίρων, </p>
<p>ὁππότε κε πρῶτον πελάσῃς ἐυεργέα νῆα </p>
<p>Θρινακίῃ νήσῳ, προφυγὼν ἰοειδέα πόντον, </p>
<p>βοσκομένας δ' εὕρητε βόας καὶ ἴφια μῆλα </p>
<p>Ἠελίου, ὃς πάντ' ἐφορᾷ καὶ πάντ' ἐπακούει. </p>
<p>τὰς εἰ μέν κ' ἀσινέας ἐάᾳς νόστου τε μέδηαι, </p>
<p>καί κεν ἔτ' εἰς Ἰθάκην κακά περ πάσχοντες ἵκοισθε:  </p>
<p>εἰ δέ κε σίνηαι, τότε τοι τεκμαίρομ' ὄλεθρον, </p>
<p>νηί τε καὶ ἑτάροις. αὐτὸς δ' εἴ πέρ κεν ἀλύξῃς, </p>
<p>ὀψὲ κακῶς νεῖαι, ὀλέσας ἄπο πάντας ἑταίρους, </p>
<p>νηὸς ἐπ' ἀλλοτρίης: δήεις δ' ἐν πήματα οἴκῳ, </p>
<p>ἄνδρας ὑπερφιάλους, οἵ τοι βίοτον κατέδουσι </p>
<p>μνώμενοι ἀντιθέην ἄλοχον καὶ ἕδνα διδόντες. </p>
<p>ἀλλ' ἦ τοι κείνων γε βίας ἀποτίσεαι ἐλθών:  </p>
<p>αὐτὰρ ἐπὴν μνηστῆρας ἐνὶ μεγάροισι τεοῖσι </p>
<p>κτείνῃς ἠὲ δόλῳ ἢ ἀμφαδὸν ὀξέι χαλκῷ, </p>
<p>ἔρχεσθαι δὴ ἔπειτα λαβὼν ἐυῆρες ἐρετμόν, </p>
<p>εἰς ὅ κε τοὺς ἀφίκηαι οἳ οὐκ ἴσασι θάλασσαν </p>
<p>ἀνέρες, οὐδέ θ' ἅλεσσι μεμιγμένον εἶδαρ ἔδουσιν:  </p>
<p>οὐδ' ἄρα τοί γ' ἴσασι νέας φοινικοπαρῄους </p>
<p>οὐδ' ἐυήρε' ἐρετμά, τά τε πτερὰ νηυσὶ πέλονται. </p>
<p>σῆμα δέ τοι ἐρέω μάλ' ἀριφραδές, οὐδέ σε λήσει:  </p>
<p>ὁππότε κεν δή τοι συμβλήμενος ἄλλος ὁδίτης </p>
<p>φήῃ ἀθηρηλοιγὸν ἔχειν ἀνὰ φαιδίμῳ ὤμῳ, </p>
<p>καὶ τότε δὴ γαίῃ πήξας ἐυῆρες ἐρετμόν, </p>
<p>ῥέξας ἱερὰ καλὰ Ποσειδάωνι ἄνακτι, </p>
<p>ἀρνειὸν ταῦρόν τε συῶν τ' ἐπιβήτορα κάπρον, </p>
<p>οἴκαδ' ἀποστείχειν ἔρδειν θ' ἱερᾶς ἑκατόμβας </p>
<p>ἀθανάτοισι θεοῖσι, τοὶ οὐρανὸν εὐρὺν ἔχουσι, </p>
<p>πᾶσι μάλ' ἑξείης. θάνατος δέ τοι ἐξ ἁλὸς αὐτῷ </p>
<p>ἀβληχρὸς μάλα τοῖος ἐλεύσεται, ὅς κέ σε πέφνῃ </p>
<p>γήραι ὕπο λιπαρῷ ἀρημένον:  ἀμφὶ δὲ λαοὶ </p>
<p>ὄλβιοι ἔσσονται. τὰ δέ τοι νημερτέα εἴρω. </p>
<p>ὣς ἔφατ', αὐτὰρ ἐγώ μιν ἀμειβόμενος προσέειπον:  </p>
<p>Τειρεσίη, τὰ μὲν ἄρ που ἐπέκλωσαν θεοὶ αὐτοί. </p>
<p>ἀλλ' ἄγε μοι τόδε εἰπὲ καὶ ἀτρεκέως κατάλεξον:  </p>
<p>μητρὸς τήνδ' ὁρόω ψυχὴν κατατεθνηυίης: </p>
<p>ἡ δ' ἀκέουσ' ἧσται σχεδὸν αἵματος, οὐδ' ἑὸν υἱὸν </p>
<p>ἔτλη ἐσάντα ἰδεῖν οὐδὲ προτιμυθήσασθαι. </p>
<p>εἰπέ, ἄναξ, πῶς κέν με ἀναγνοίη τὸν ἐόντα; </p>
<p>ὣς ἐφάμην, ὁ δέ μ' αὐτίκ' ἀμειβόμενος προσέειπεν:  </p>
<p>ῥηΐδιόν τοι ἔπος ἐρέω καὶ ἐπὶ φρεσὶ θήσω. </p>
<p>ὅν τινα μέν κεν ἐᾷς νεκύων κατατεθνηώτων </p>
<p>αἵματος ἆσσον ἴμεν, ὁ δέ τοι νημερτὲς ἐνίψει:  </p>
<p>ᾧ δέ κ' ἐπιφθονέῃς, ὁ δέ τοι πάλιν εἶσιν ὀπίσσω. </p>
<p>ὣς φαμένη ψυχὴ μὲν ἔβη δόμον Ἄϊδος εἴσω </p>
<p>Τειρεσίαο ἄνακτος, ἐπεὶ κατὰ θέσφατ' ἔλεξεν:  </p>
<p>αὐτὰρ ἐγὼν αὐτοῦ μένον ἔμπεδον, ὄφρ' ἐπὶ μήτηρ </p>
<p>ἤλυθε καὶ πίεν αἷμα κελαινεφές: αὐτίκα δ' ἔγνω, </p>
<p>καί μ' ὀλοφυρομένη ἔπεα πτερόεντα προσηύδα:  </p>
<p>τέκνον ἐμόν, πῶς ἦλθες ὑπὸ ζόφον ἠερόεντα </p>
<p>ζωὸς ἐών; χαλεπὸν δὲ τάδε ζωοῖσιν ὁρᾶσθαι. </p>
<p>μέσσῳ γὰρ μεγάλοι ποταμοὶ καὶ δεινὰ ῥέεθρα, </p>
<p>Ὠκεανὸς μὲν πρῶτα, τὸν οὔ πως ἔστι περῆσαι </p>
<p>πεζὸν ἐόντ', ἢν μή τις ἔχῃ ἐυεργέα νῆα. </p>
<p>ἦ νῦν δὴ Τροίηθεν ἀλώμενος ἐνθάδ' ἱκάνεις </p>
<p>νηί τε καὶ ἑτάροισι πολὺν χρόνον; οὐδέ πω ἦλθες </p>
<p>εἰς Ἰθάκην, οὐδ' εἶδες ἐνὶ μεγάροισι γυναῖκα; </p>
<p>ὣς ἔφατ', αὐτὰρ ἐγώ μιν ἀμειβόμενος προσέειπον:  </p>
<p>μῆτερ ἐμή, χρειώ με κατήγαγεν εἰς Ἀίδαο </p>
<p>ψυχῇ χρησόμενον Θηβαίου Τειρεσίαο:  </p>
<p>οὐ γάρ πω σχεδὸν ἦλθον Ἀχαιΐδος, οὐδέ πω ἁμῆς </p>
<p>γῆς ἐπέβην, ἀλλ' αἰὲν ἔχων ἀλάλημαι ὀιζύν, </p>
<p>ἐξ οὗ τὰ πρώτισθ' ἑπόμην Ἀγαμέμνονι δίῳ </p>
<p>Ἴλιον εἰς ἐύπωλον, ἵνα Τρώεσσι μαχοίμην. </p>
<p>ἀλλ' ἄγε μοι τόδε εἰπὲ καὶ ἀτρεκέως κατάλεξον:  </p>
<p>τίς νύ σε κὴρ ἐδάμασσε τανηλεγέος θανάτοιο; </p>
<p>ἦ δολιχὴ νοῦσος, ἦ Ἄρτεμις ἰοχέαιρα </p>
<p>οἷς ἀγανοῖς βελέεσσιν ἐποιχομένη κατέπεφνεν; </p>
<p>εἰπὲ δέ μοι πατρός τε καὶ υἱέος, ὃν κατέλειπον, </p>
<p>ἢ ἔτι πὰρ κείνοισιν ἐμὸν γέρας, ἦέ τις ἤδη </p>
<p>ἀνδρῶν ἄλλος ἔχει, ἐμὲ δ' οὐκέτι φασὶ νέεσθαι. </p>
<p>εἰπὲ δέ μοι μνηστῆς ἀλόχου βουλήν τε νόον τε, </p>
<p>ἠὲ μένει παρὰ παιδὶ καὶ ἔμπεδα πάντα φυλάσσει </p>
<p>ἦ ἤδη μιν ἔγημεν Ἀχαιῶν ὅς τις ἄριστος. </p>
<p>ὣς ἐφάμην, ἡ δ' αὐτίκ' ἀμείβετο πότνια μήτηρ:  </p>
<p>καὶ λίην κείνη γε μένει τετληότι θυμῷ </p>
<p>σοῖσιν ἐνὶ μεγάροισιν:  ὀιζυραὶ δέ οἱ αἰεὶ </p>
<p>φθίνουσιν νύκτες τε καὶ ἤματα δάκρυ χεούσῃ. </p>
<p>σὸν δ' οὔ πώ τις ἔχει καλὸν γέρας, ἀλλὰ ἕκηλος </p>
<p>Τηλέμαχος τεμένεα νέμεται καὶ δαῖτας ἐίσας </p>
<p>δαίνυται, ἃς ἐπέοικε δικασπόλον ἄνδρ' ἀλεγύνειν:  </p>
<p>πάντες γὰρ καλέουσι. πατὴρ δὲ σὸς αὐτόθι μίμνει </p>
<p>ἀγρῷ, οὐδὲ πόλινδε κατέρχεται. οὐδέ οἱ εὐναὶ </p>
<p>δέμνια καὶ χλαῖναι καὶ ῥήγεα σιγαλόεντα, </p>
<p>ἀλλ' ὅ γε χεῖμα μὲν εὕδει ὅθι δμῶες ἐνὶ οἴκῳ, </p>
<p>ἐν κόνι ἄγχι πυρός, κακὰ δὲ χροῒ εἵματα εἷται:  </p>
<p>αὐτὰρ ἐπὴν ἔλθῃσι θέρος τεθαλυῖά τ' ὀπώρη, </p>
<p>πάντῃ οἱ κατὰ γουνὸν ἀλωῆς οἰνοπέδοιο </p>
<p>φύλλων κεκλιμένων χθαμαλαὶ βεβλήαται εὐναί. </p>
<p>ἔνθ' ὅ γε κεῖτ' ἀχέων, μέγα δὲ φρεσὶ πένθος ἀέξει </p>
<p>σὸν νόστον ποθέων, χαλεπὸν δ' ἐπὶ γῆρας ἱκάνει. </p>
<p>οὕτω γὰρ καὶ ἐγὼν ὀλόμην καὶ πότμον ἐπέσπον:  </p>
<p>οὔτ' ἐμέ γ' ἐν μεγάροισιν ἐύσκοπος ἰοχέαιρα </p>
<p>οἷς ἀγανοῖς βελέεσσιν ἐποιχομένη κατέπεφνεν, </p>
<p>οὔτε τις οὖν μοι νοῦσος ἐπήλυθεν, ἥ τε μάλιστα </p>
<p>τηκεδόνι στυγερῇ μελέων ἐξείλετο θυμόν:  </p>
<p>ἀλλά με σός τε πόθος σά τε μήδεα, φαίδιμ' Ὀδυσσεῦ, </p>
<p>σή τ' ἀγανοφροσύνη μελιηδέα θυμὸν ἀπηύρα. </p>
<p>ὣς ἔφατ', αὐτὰρ ἐγώ γ' ἔθελον φρεσὶ μερμηρίξας </p>
<p>μητρὸς ἐμῆς ψυχὴν ἑλέειν κατατεθνηυίης. </p>
<p>τρὶς μὲν ἐφωρμήθην, ἑλέειν τέ με θυμὸς ἀνώγει, </p>
<p>τρὶς δέ μοι ἐκ χειρῶν σκιῇ εἴκελον ἢ καὶ ὀνείρῳ </p>
<p>ἔπτατ'. ἐμοὶ δ' ἄχος ὀξὺ γενέσκετο κηρόθι μᾶλλον, </p>
<p>καί μιν φωνήσας ἔπεα πτερόεντα προσηύδων:  </p>
<p>μῆτερ ἐμή, τί νύ μ' οὐ μίμνεις ἑλέειν μεμαῶτα, </p>
<p>ὄφρα καὶ εἰν Ἀίδαο φίλας περὶ χεῖρε βαλόντε </p>
<p>ἀμφοτέρω κρυεροῖο τεταρπώμεσθα γόοιο; </p>
<p>ἦ τί μοι εἴδωλον τόδ' ἀγαυὴ Περσεφόνεια </p>
<p>ὤτρυν', ὄφρ' ἔτι μᾶλλον ὀδυρόμενος στεναχίζω; </p>
<p>ὣς ἐφάμην, ἡ δ' αὐτίκ' ἀμείβετο πότνια μήτηρ:  </p>
<p>ὤ μοι, τέκνον ἐμόν, περὶ πάντων κάμμορε φωτῶν, </p>
<p>οὔ τί σε Περσεφόνεια Διὸς θυγάτηρ ἀπαφίσκει, </p>
<p>ἀλλ' αὕτη δίκη ἐστὶ βροτῶν, ὅτε τίς κε θάνῃσιν:  </p>
<p>οὐ γὰρ ἔτι σάρκας τε καὶ ὀστέα ἶνες ἔχουσιν, </p>
<p>ἀλλὰ τὰ μέν τε πυρὸς κρατερὸν μένος αἰθομένοιο </p>
<p>δαμνᾷ, ἐπεί κε πρῶτα λίπῃ λεύκ' ὀστέα θυμός, </p>
<p>ψυχὴ δ' ἠύτ' ὄνειρος ἀποπταμένη πεπότηται. </p>
<p>ἀλλὰ φόωσδε τάχιστα λιλαίεο:  ταῦτα δὲ πάντα </p>
<p>ἴσθ', ἵνα καὶ μετόπισθε τεῇ εἴπῃσθα γυναικί. </p>
<p>νῶι μὲν ὣς ἐπέεσσιν ἀμειβόμεθ', αἱ δὲ γυναῖκες </p>
<p>ἤλυθον, ὤτρυνεν γὰρ ἀγαυὴ Περσεφόνεια, </p>
<p>ὅσσαι ἀριστήων ἄλοχοι ἔσαν ἠδὲ θύγατρες. </p>
<p>αἱ δ' ἀμφ' αἷμα κελαινὸν ἀολλέες ἠγερέθοντο, </p>
<p>αὐτὰρ ἐγὼ βούλευον ὅπως ἐρέοιμι ἑκάστην. </p>
<p>ἥδε δέ μοι κατὰ θυμὸν ἀρίστη φαίνετο βουλή:  </p>
<p>σπασσάμενος τανύηκες ἄορ παχέος παρὰ μηροῦ </p>
<p>οὐκ εἴων πίνειν ἅμα πάσας αἷμα κελαινόν. </p>
<p>αἱ δὲ προμνηστῖναι ἐπήισαν, ἠδὲ ἑκάστη </p>
<p>ὃν γόνον ἐξαγόρευεν:  ἐγὼ δ' ἐρέεινον ἁπάσας. </p>
<p>ἔνθ' ἦ τοι πρώτην Τυρὼ ἴδον εὐπατέρειαν, </p>
<p>ἣ φάτο Σαλμωνῆος ἀμύμονος ἔκγονος εἶναι, </p>
<p>φῆ δὲ Κρηθῆος γυνὴ ἔμμεναι Αἰολίδαο:  </p>
<p>ἣ ποταμοῦ ἠράσσατ' Ἐνιπῆος θείοιο, </p>
<p>ὃς πολὺ κάλλιστος ποταμῶν ἐπὶ γαῖαν ἵησι, </p>
<p>καί ῥ' ἐπ' Ἐνιπῆος πωλέσκετο καλὰ ῥέεθρα. </p>
<p>τῷ δ' ἄρα εἰσάμενος γαιήοχος ἐννοσίγαιος </p>
<p>ἐν προχοῇς ποταμοῦ παρελέξατο δινήεντος: </p>
<p>πορφύρεον δ' ἄρα κῦμα περιστάθη, οὔρεϊ ἶσον, </p>
<p>κυρτωθέν, κρύψεν δὲ θεὸν θνητήν τε γυναῖκα. </p>
<p>λῦσε δὲ παρθενίην ζώνην, κατὰ δ' ὕπνον ἔχευεν. </p>
<p>αὐτὰρ ἐπεί ῥ' ἐτέλεσσε θεὸς φιλοτήσια ἔργα, </p>
<p>ἔν τ' ἄρα οἱ φῦ χειρί, ἔπος τ' ἔφατ' ἔκ τ' ὀνόμαζε:  </p>
<p>χαῖρε, γύναι, φιλότητι:  περιπλομένου δ' ἐνιαυτοῦ </p>
<p>τέξεις ἀγλαὰ τέκνα, ἐπεὶ οὐκ ἀποφώλιοι εὐναὶ </p>
<p>ἀθανάτων:  σὺ δὲ τοὺς κομέειν ἀτιταλλέμεναί τε. </p>
<p>νῦν δ' ἔρχευ πρὸς δῶμα, καὶ ἴσχεο μηδ' ὀνομήνῃς: </p>
<p>αὐτὰρ ἐγώ τοί εἰμι Ποσειδάων ἐνοσίχθων. </p>
<p>ὣς εἰπὼν ὑπὸ πόντον ἐδύσετο κυμαίνοντα. </p>
<p>ἡ δ' ὑποκυσαμένη Πελίην τέκε καὶ Νηλῆα, </p>
<p>τὼ κρατερὼ θεράποντε Διὸς μεγάλοιο γενέσθην </p>
<p>ἀμφοτέρω:  Πελίης μὲν ἐν εὐρυχόρῳ Ἰαωλκῷ </p>
<p>ναῖε πολύρρηνος, ὁ δ' ἄρ' ἐν Πύλῳ ἠμαθόεντι. </p>
<p>τοὺς δ' ἑτέρους Κρηθῆι τέκεν βασίλεια γυναικῶν, </p>
<p>Αἴσονά τ' ἠδὲ Φέρητ' Ἀμυθάονά θ' ἱππιοχάρμην. </p>
<p>τὴν δὲ μετ' Ἀντιόπην ἴδον, Ἀσωποῖο θύγατρα, </p>
<p>ἣ δὴ καὶ Διὸς εὔχετ' ἐν ἀγκοίνῃσιν ἰαῦσαι, </p>
<p>καί ῥ' ἔτεκεν δύο παῖδ', Ἀμφίονά τε Ζῆθόν τε, </p>
<p>οἳ πρῶτοι Θήβης ἕδος ἔκτισαν ἑπταπύλοιο, </p>
<p>πύργωσάν τ', ἐπεὶ οὐ μὲν ἀπύργωτόν γ' ἐδύναντο </p>
<p>ναιέμεν εὐρύχορον Θήβην, κρατερώ περ ἐόντε. </p>
<p>τὴν δὲ μετ' Ἀλκμήνην ἴδον, Ἀμφιτρύωνος ἄκοιτιν, </p>
<p>ἥ ῥ' Ἡρακλῆα θρασυμέμνονα θυμολέοντα </p>
<p>γείνατ' ἐν ἀγκοίνῃσι Διὸς μεγάλοιο μιγεῖσα:  </p>
<p>καὶ Μεγάρην, Κρείοντος ὑπερθύμοιο θύγατρα, </p>
<p>τὴν ἔχεν Ἀμφιτρύωνος υἱὸς μένος αἰὲν ἀτειρής. </p>
<p>μητέρα τ' Οἰδιπόδαο ἴδον, καλὴν Ἐπικάστην, </p>
<p>ἣ μέγα ἔργον ἔρεξεν ἀιδρείῃσι νόοιο </p>
<p>γημαμένη ᾧ υἷι:  ὁ δ' ὃν πατέρ' ἐξεναρίξας </p>
<p>γῆμεν:  ἄφαρ δ' ἀνάπυστα θεοὶ θέσαν ἀνθρώποισιν. </p>
<p>ἀλλ' ὁ μὲν ἐν Θήβῃ πολυηράτῳ ἄλγεα πάσχων </p>
<p>Καδμείων ἤνασσε θεῶν ὀλοὰς διὰ βουλάς: </p>
<p>ἡ δ' ἔβη εἰς Ἀίδαο πυλάρταο κρατεροῖο, </p>
<p>ἁψαμένη βρόχον αἰπὺν ἀφ' ὑψηλοῖο μελάθρου, </p>
<p>ᾧ ἄχεϊ σχομένη:  τῷ δ' ἄλγεα κάλλιπ' ὀπίσσω </p>
<p>πολλὰ μάλ', ὅσσα τε μητρὸς Ἐρινύες ἐκτελέουσιν. </p>
<p>καὶ Χλῶριν εἶδον περικαλλέα, τήν ποτε Νηλεὺς </p>
<p>γῆμεν ἑὸν διὰ κάλλος, ἐπεὶ πόρε μυρία ἕδνα, </p>
<p>ὁπλοτάτην κούρην Ἀμφίονος Ἰασίδαο, </p>
<p>ὅς ποτ' ἐν Ὀρχομενῷ Μινυείῳ ἶφι ἄνασσεν:  </p>
<p>ἡ δὲ Πύλου βασίλευε, τέκεν δέ οἱ ἀγλαὰ τέκνα, </p>
<p>Νέστορά τε Χρόνιον τε Περικλύμενόν τ' ἀγέρωχον. </p>
<p>τοῖσι δ' ἐπ' ἰφθίμην Πηρὼ τέκε, θαῦμα βροτοῖσι, </p>
<p>τὴν πάντες μνώοντο περικτίται:  οὐδ' ἄρα Νηλεὺς </p>
<p>τῷ ἐδίδου ὃς μὴ ἕλικας βόας εὐρυμετώπους </p>
<p>ἐκ Φυλάκης ἐλάσειε βίης Ἰφικληείης </p>
<p>ἀργαλέας: τὰς δ' οἶος ὑπέσχετο μάντις ἀμύμων </p>
<p>ἐξελάαν:  χαλεπὴ δὲ θεοῦ κατὰ μοῖρα πέδησε, </p>
<p>δεσμοί τ' ἀργαλέοι καὶ βουκόλοι ἀγροιῶται. </p>
<p>ἀλλ' ὅτε δὴ μῆνές τε καὶ ἡμέραι ἐξετελεῦντο </p>
<p>ἂψ περιτελλομένου ἔτεος καὶ ἐπήλυθον ὧραι, </p>
<p>καὶ τότε δή μιν ἔλυσε βίη Ἰφικληείη, </p>
<p>θέσφατα πάντ' εἰπόντα:  Διὸς δ' ἐτελείετο βουλή. </p>
<p>καὶ Λήδην εἶδον, τὴν Τυνδαρέου παράκοιτιν, </p>
<p>ἥ ῥ' ὑπὸ Τυνδαρέῳ κρατερόφρονε γείνατο παῖδε, </p>
<p>Κάστορά θ' ἱππόδαμον καὶ πὺξ ἀγαθὸν Πολυδεύκεα, </p>
<p>τοὺς ἄμφω ζωοὺς κατέχει φυσίζοος αἶα:  </p>
<p>οἳ καὶ νέρθεν γῆς τιμὴν πρὸς Ζηνὸς ἔχοντες </p>
<p>ἄλλοτε μὲν ζώουσ' ἑτερήμεροι, ἄλλοτε δ' αὖτε </p>
<p>τεθνᾶσιν:  τιμὴν δὲ λελόγχασιν ἶσα θεοῖσι. </p>
<p>τὴν δὲ μετ' Ἰφιμέδειαν, Ἀλωῆος παράκοιτιν </p>
<p>εἴσιδον, ἣ δὴ φάσκε Ποσειδάωνι μιγῆναι, </p>
<p>καί ῥ' ἔτεκεν δύο παῖδε, μινυνθαδίω δ' ἐγενέσθην, </p>
<p>Ὦτόν τ' ἀντίθεον τηλεκλειτόν τ' Ἐφιάλτην, </p>
<p>οὓς δὴ μηκίστους θρέψε ζείδωρος ἄρουρα </p>
<p>καὶ πολὺ καλλίστους μετά γε κλυτὸν Ὠρίωνα:  </p>
<p>ἐννέωροι γὰρ τοί γε καὶ ἐννεαπήχεες ἦσαν </p>
<p>εὖρος, ἀτὰρ μῆκός γε γενέσθην ἐννεόργυιοι. </p>
<p>οἵ ῥα καὶ ἀθανάτοισιν ἀπειλήτην ἐν Ὀλύμπῳ </p>
<p>φυλόπιδα στήσειν πολυάικος πολέμοιο. </p>
<p>Ὄσσαν ἐπ' Οὐλύμπῳ μέμασαν θέμεν, αὐτὰρ ἐπ' Ὄσσῃ </p>
<p>Πήλιον εἰνοσίφυλλον, ἵν' οὐρανὸς ἀμβατὸς εἴη. </p>
<p>καί νύ κεν ἐξετέλεσσαν, εἰ ἥβης μέτρον ἵκοντο:  </p>
<p>ἀλλ' ὄλεσεν Διὸς υἱός, ὃν ἠύκομος τέκε Λητώ, </p>
<p>ἀμφοτέρω, πρίν σφωιν ὑπὸ κροτάφοισιν ἰούλους </p>
<p>ἀνθῆσαι πυκάσαι τε γένυς ἐυανθέι λάχνῃ. </p>
<p>Φαίδρην τε Πρόκριν τε ἴδον καλήν τ' Ἀριάδνην, </p>
<p>κούρην Μίνωος ὀλοόφρονος, ἥν ποτε Θησεὺς </p>
<p>ἐκ Κρήτης ἐς γουνὸν Ἀθηνάων ἱεράων </p>
<p>ἦγε μέν, οὐδ' ἀπόνητο:  πάρος δέ μιν Ἄρτεμις ἔκτα </p>
<p>Δίῃ ἐν ἀμφιρύτῃ Διονύσου μαρτυρίῃσιν. </p>
<p>Μαῖράν τε Κλυμένην τε ἴδον στυγερήν τ' Ἐριφύλην, </p>
<p>ἣ χρυσὸν φίλου ἀνδρὸς ἐδέξατο τιμήεντα. </p>
<p>πάσας δ' οὐκ ἂν ἐγὼ μυθήσομαι οὐδ' ὀνομήνω, </p>
<p>ὅσσας ἡρώων ἀλόχους ἴδον ἠδὲ θύγατρας: </p>
<p>πρὶν γάρ κεν καὶ νὺξ φθῖτ' ἄμβροτος. ἀλλὰ καὶ ὥρη </p>
<p>εὕδειν, ἢ ἐπὶ νῆα θοὴν ἐλθόντ' ἐς ἑταίρους </p>
<p>ἢ αὐτοῦ:  πομπὴ δὲ θεοῖς ὑμῖν τε μελήσει. </p>
<p>ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ, </p>
<p>κηληθμῷ δ' ἔσχοντο κατὰ μέγαρα σκιόεντα. </p>
<p>τοῖσιν δ' Ἀρήτη λευκώλενος ἤρχετο μύθων. </p>
<p>Φαίηκες, πῶς ὔμμιν ἀνὴρ ὅδε φαίνεται εἶναι </p>
<p>εἶδός τε μέγεθός τε ἰδὲ φρένας ἔνδον ἐίσας; </p>
<p>ξεῖνος δ' αὖτ' ἐμός ἐστιν, ἕκαστος δ' ἔμμορε τιμῆς: </p>
<p>τῷ μὴ ἐπειγόμενοι ἀποπέμπετε, μηδὲ τὰ δῶρα </p>
<p>οὕτω χρηίζοντι κολούετε:  πολλὰ γὰρ ὑμῖν </p>
<p>κτήματ' ἐνὶ μεγάροισι θεῶν ἰότητι κέονται. </p>
<p>τοῖσι δὲ καὶ μετέειπε γέρων ἥρως Ἐχένηος, </p>
<p>ὃς δὴ Φαιήκων ἀνδρῶν προγενέστερος ἦεν:  </p>
<p>ὦ φίλοι, οὐ μὰν ἧμιν ἀπὸ σκοποῦ οὐδ' ἀπὸ δόξης </p>
<p>μυθεῖται βασίλεια περίφρων:  ἀλλὰ πίθεσθε. </p>
<p>Ἀλκινόου δ' ἐκ τοῦδ' ἔχεται ἔργον τε ἔπος τε. </p>
<p>τὸν δ' αὖτ' Ἀλκίνοος ἀπαμείβετο φώνησέν τε:  </p>
<p>τοῦτο μὲν οὕτω δὴ ἔσται ἔπος, αἴ κεν ἐγώ γε </p>
<p>ζωὸς Φαιήκεσσι φιληρέτμοισιν ἀνάσσω:  </p>
<p>ξεῖνος δὲ τλήτω μάλα περ νόστοιο χατίζων </p>
<p>ἔμπης οὖν ἐπιμεῖναι ἐς αὔριον, εἰς ὅ κε πᾶσαν </p>
<p>δωτίνην τελέσω:  πομπὴ δ' ἄνδρεσσι μελήσει </p>
<p>πᾶσι, μάλιστα δ' ἐμοί:  τοῦ γὰρ κράτος ἔστ' ἐνὶ δήμῳ. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>Ἀλκίνοε κρεῖον, πάντων ἀριδείκετε λαῶν, </p>
<p>εἴ με καὶ εἰς ἐνιαυτὸν ἀνώγοιτ' αὐτόθι μίμνειν, </p>
<p>πομπὴν δ' ὀτρύνοιτε καὶ ἀγλαὰ δῶρα διδοῖτε, </p>
<p>καὶ κε τὸ βουλοίμην, καί κεν πολὺ κέρδιον εἴη, </p>
<p>πλειοτέρῃ σὺν χειρὶ φίλην ἐς πατρίδ' ἱκέσθαι:  </p>
<p>καί κ' αἰδοιότερος καὶ φίλτερος ἀνδράσιν εἴην </p>
<p>πᾶσιν, ὅσοι μ' Ἰθάκηνδε ἰδοίατο νοστήσαντα. </p>
<p>τὸν δ' αὖτ' Ἀλκίνοος ἀπαμείβετο φώνησέν τε:  </p>
<p>ὦ Ὀδυσεῦ, τὸ μὲν οὔ τί σ' ἐίσκομεν εἰσορόωντες, </p>
<p>ἠπεροπῆά τ' ἔμεν καὶ ἐπίκλοπον, οἷά τε πολλοὺς </p>
<p>βόσκει γαῖα μέλαινα πολυσπερέας ἀνθρώπους, </p>
<p>ψεύδεά τ' ἀρτύνοντας ὅθεν κέ τις οὐδὲ ἴδοιτο:  </p>
<p>σοὶ δ' ἔπι μὲν μορφὴ ἐπέων, ἔνι δὲ φρένες ἐσθλαί. </p>
<p>μῦθον δ' ὡς ὅτ' ἀοιδὸς ἐπισταμένως κατέλεξας, </p>
<p>πάντων τ' Ἀργείων σέο τ' αὐτοῦ κήδεα λυγρά. </p>
<p>ἀλλ' ἄγε μοι τόδε εἰπὲ καὶ ἀτρεκέως κατάλεξον, </p>
<p>εἴ τινας ἀντιθέων ἑτάρων ἴδες, οἵ τοι ἅμ' αὐτῷ </p>
<p>Ἴλιον εἰς ἅμ' ἕποντο καὶ αὐτοῦ πότμον ἐπέσπον. </p>
<p>νὺξ δ' ἥδε μάλα μακρή, ἀθέσφατος: οὐδέ πω ὥρη </p>
<p>εὕδειν ἐν μεγάρῳ, σὺ δέ μοι λέγε θέσκελα ἔργα. </p>
<p>καί κεν ἐς ἠῶ δῖαν ἀνασχοίμην, ὅτε μοι σὺ </p>
<p>τλαίης ἐν μεγάρῳ τὰ σὰ κήδεα μυθήσασθαι. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>Ἀλκίνοε κρεῖον, πάντων ἀριδείκετε λαῶν, </p>
<p>ὥρη μὲν πολέων μύθων, ὥρη δὲ καὶ ὕπνου:  </p>
<p>εἰ δ' ἔτ' ἀκουέμεναί γε λιλαίεαι, οὐκ ἂν ἐγώ γε </p>
<p>τούτων σοι φθονέοιμι καὶ οἰκτρότερ' ἄλλ' ἀγορεύειν, </p>
<p>κήδε' ἐμῶν ἑτάρων, οἳ δὴ μετόπισθεν ὄλοντο, </p>
<p>οἳ Τρώων μὲν ὑπεξέφυγον στονόεσσαν ἀυτήν, </p>
<p>ἐν νόστῳ δ' ἀπόλοντο κακῆς ἰότητι γυναικός. </p>
<p>αὐτὰρ ἐπεὶ ψυχὰς μὲν ἀπεσκέδασ' ἄλλυδις ἄλλῃ </p>
<p>ἁγνὴ Περσεφόνεια γυναικῶν θηλυτεράων, </p>
<p>ἦλθε δ' ἐπὶ ψυχὴ Ἀγαμέμνονος Ἀτρεΐδαο </p>
<p>ἀχνυμένη:  περὶ δ' ἄλλαι ἀγηγέραθ', ὅσσοι ἅμ' αὐτῷ </p>
<p>οἴκῳ ἐν Αἰγίσθοιο θάνον καὶ πότμον ἐπέσπον. </p>
<p>ἔγνω δ' αἶψ' ἔμ' ἐκεῖνος, ἐπεὶ πίεν αἷμα κελαινόν:  </p>
<p>κλαῖε δ' ὅ γε λιγέως, θαλερὸν κατὰ δάκρυον εἴβων, </p>
<p>πιτνὰς εἰς ἐμὲ χεῖρας, ὀρέξασθαι μενεαίνων:  </p>
<p>ἀλλ' οὐ γάρ οἱ ἔτ' ἦν ἲς ἔμπεδος οὐδέ τι κῖκυς, </p>
<p>οἵη περ πάρος ἔσκεν ἐνὶ γναμπτοῖσι μέλεσσι. </p>
<p>τὸν μὲν ἐγὼ δάκρυσα ἰδὼν ἐλέησά τε θυμῷ, </p>
<p>καί μιν φωνήσας ἔπεα πτερόεντα προσηύδων:  </p>
<p>Ἀτρεΐδη κύδιστε, ἄναξ ἀνδρῶν Ἀγάμεμνον, </p>
<p>τίς νύ σε κὴρ ἐδάμασσε τανηλεγέος θανάτοιο; </p>
<p>ἦε σέ γ' ἐν νήεσσι Ποσειδάων ἐδάμασσεν </p>
<p>ὄρσας ἀργαλέων ἀνέμων ἀμέγαρτον ἀυτμήν; </p>
<p>ἦέ σ' ἀνάρσιοι ἄνδρες ἐδηλήσαντ' ἐπὶ χέρσου </p>
<p>βοῦς περιταμνόμενον ἠδ' οἰῶν πώεα καλά, </p>
<p>ἠὲ περὶ πτόλιος μαχεούμενον ἠδὲ γυναικῶν; </p>
<p>ὣς ἐφάμην, ὁ δέ μ' αὐτίκ' ἀμειβόμενος προσέειπε:  </p>
<p>διογενὲς Λαερτιάδη, πολυμήχαν' Ὀδυσσεῦ, </p>
<p>οὔτ' ἐμέ γ' ἐν νήεσσι Ποσειδάων ἐδάμασσεν </p>
<p>ὄρσας ἀργαλέων ἀνέμων ἀμέγαρτον ἀυτμήν, </p>
<p>οὔτε μ' ἀνάρσιοι ἄνδρες ἐδηλήσαντ' ἐπὶ χέρσου, </p>
<p>ἀλλά μοι Αἴγισθος τεύξας θάνατόν τε μόρον τε </p>
<p>ἔκτα σὺν οὐλομένῃ ἀλόχῳ, οἶκόνδε καλέσσας, </p>
<p>δειπνίσσας, ὥς τίς τε κατέκτανε βοῦν ἐπὶ φάτνῃ. </p>
<p>ὣς θάνον οἰκτίστῳ θανάτῳ:  περὶ δ' ἄλλοι ἑταῖροι </p>
<p>νωλεμέως κτείνοντο σύες ὣς ἀργιόδοντες, </p>
<p>οἵ ῥά τ' ἐν ἀφνειοῦ ἀνδρὸς μέγα δυναμένοιο </p>
<p>ἢ γάμῳ ἢ ἐράνῳ ἢ εἰλαπίνῃ τεθαλυίῃ. </p>
<p>ἤδη μὲν πολέων φόνῳ ἀνδρῶν ἀντεβόλησας, </p>
<p>μουνὰξ κτεινομένων καὶ ἐνὶ κρατερῇ ὑσμίνῃ:  </p>
<p>ἀλλά κε κεῖνα μάλιστα ἰδὼν ὀλοφύραο θυμῷ, </p>
<p>ὡς ἀμφὶ κρητῆρα τραπέζας τε πληθούσας </p>
<p>κείμεθ' ἐνὶ μεγάρῳ, δάπεδον δ' ἅπαν αἵματι θῦεν. </p>
<p>οἰκτροτάτην δ' ἤκουσα ὄπα Πριάμοιο θυγατρός, </p>
<p>Κασσάνδρης, τὴν κτεῖνε Κλυταιμνήστρη δολόμητις </p>
<p>ἀμφ' ἐμοί, αὐτὰρ ἐγὼ ποτὶ γαίῃ χεῖρας ἀείρων </p>
<p>βάλλον ἀποθνήσκων περὶ φασγάνῳ:  ἡ δὲ κυνῶπις </p>
<p>νοσφίσατ', οὐδέ μοι ἔτλη ἰόντι περ εἰς Ἀίδαο </p>
<p>χερσὶ κατ' ὀφθαλμοὺς ἑλέειν σύν τε στόμ' ἐρεῖσαι. </p>
<p>ὣς οὐκ αἰνότερον καὶ κύντερον ἄλλο γυναικός, </p>
<p>ἥ τις δὴ τοιαῦτα μετὰ φρεσὶν ἔργα βάληται:  </p>
<p>οἷον δὴ καὶ κείνη ἐμήσατο ἔργον ἀεικές, </p>
<p>κουριδίῳ τεύξασα πόσει φόνον. ἦ τοι ἔφην γε </p>
<p>ἀσπάσιος παίδεσσιν ἰδὲ δμώεσσιν ἐμοῖσιν </p>
<p>οἴκαδ' ἐλεύσεσθαι:  ἡ δ' ἔξοχα λυγρὰ ἰδυῖα </p>
<p>οἷ τε κατ' αἶσχος ἔχευε καὶ ἐσσομένῃσιν ὀπίσσω </p>
<p>θηλυτέρῃσι γυναιξί, καὶ ἥ κ' ἐυεργὸς ἔῃσιν. </p>
<p>ὣς ἔφατ', αὐτὰρ ἐγώ μιν ἀμειβόμενος προσέειπον:  </p>
<p>ὢ πόποι, ἦ μάλα δὴ γόνον Ἀτρέος εὐρύοπα Ζεὺς </p>
<p>ἐκπάγλως ἤχθηρε γυναικείας διὰ βουλὰς </p>
<p>ἐξ ἀρχῆς: Ἑλένης μὲν ἀπωλόμεθ' εἵνεκα πολλοί, </p>
<p>σοὶ δὲ Κλυταιμνήστρη δόλον ἤρτυε τηλόθ' ἐόντι. </p>
<p>ὣς ἐφάμην, ὁ δέ μ' αὐτίκ' ἀμειβόμενος προσέειπε:  </p>
<p>τῷ νῦν μή ποτε καὶ σὺ γυναικί περ ἤπιος εἶναι:  </p>
<p>μή οἱ μῦθον ἅπαντα πιφαυσκέμεν, ὅν κ' ἐὺ εἰδῇς, </p>
<p>ἀλλὰ τὸ μὲν φάσθαι, τὸ δὲ καὶ κεκρυμμένον εἶναι. </p>
<p>ἀλλ' οὐ σοί γ', Ὀδυσεῦ, φόνος ἔσσεται ἔκ γε γυναικός: </p>
<p>λίην γὰρ πινυτή τε καὶ εὖ φρεσὶ μήδεα οἶδε </p>
<p>κούρη Ἰκαρίοιο, περίφρων Πηνελόπεια. </p>
<p>ἦ μέν μιν νύμφην γε νέην κατελείπομεν ἡμεῖς </p>
<p>ἐρχόμενοι πόλεμόνδε:  πάϊς δέ οἱ ἦν ἐπὶ μαζῷ </p>
<p>νήπιος, ὅς που νῦν γε μετ' ἀνδρῶν ἵζει ἀριθμῷ, </p>
<p>ὄλβιος: ἦ γὰρ τόν γε πατὴρ φίλος ὄψεται ἐλθών, </p>
<p>καὶ κεῖνος πατέρα προσπτύξεται, ἣ θέμις ἐστίν. </p>
<p>ἡ δ' ἐμὴ οὐδέ περ υἷος ἐνιπλησθῆναι ἄκοιτις </p>
<p>ὀφθαλμοῖσιν ἔασε:  πάρος δέ με πέφνε καὶ αὐτόν. </p>
<p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:  </p>
<p>κρύβδην, μηδ' ἀναφανδά, φίλην ἐς πατρίδα γαῖαν </p>
<p>νῆα κατισχέμεναι:  ἐπεὶ οὐκέτι πιστὰ γυναιξίν. </p>
<p>ἀλλ' ἄγε μοι τόδε εἰπὲ καὶ ἀτρεκέως κατάλεξον, </p>
<p>εἴ που ἔτι ζώοντος ἀκούετε παιδὸς ἐμοῖο, </p>
<p>ἤ που ἐν Ὀρχομενῷ ἢ ἐν Πύλῳ ἠμαθόεντι, </p>
<p>ἤ που πὰρ Μενελάῳ ἐνὶ Σπάρτῃ εὐρείῃ:  </p>
<p>οὐ γάρ πω τέθνηκεν ἐπὶ χθονὶ δῖος Ὀρέστης. </p>
<p>ὣς ἔφατ', αὐτὰρ ἐγώ μιν ἀμειβόμενος προσέειπον:  </p>
<p>Ἀτρεΐδη, τί με ταῦτα διείρεαι; οὐδέ τι οἶδα, </p>
<p>ζώει ὅ γ' ἦ τέθνηκε:  κακὸν δ' ἀνεμώλια βάζειν. </p>
<p>νῶι μὲν ὣς ἐπέεσσιν ἀμειβομένω στυγεροῖσιν </p>
<p>ἕσταμεν ἀχνύμενοι θαλερὸν κατὰ δάκρυ χέοντες: </p>
<p>ἦλθε δ' ἐπὶ ψυχὴ Πηληϊάδεω Ἀχιλῆος </p>
<p>καὶ Πατροκλῆος καὶ ἀμύμονος Ἀντιλόχοιο </p>
<p>Αἴαντός θ', ὃς ἄριστος ἔην εἶδός τε δέμας τε </p>
<p>τῶν ἄλλων Δαναῶν μετ' ἀμύμονα Πηλεΐωνα. </p>
<p>ἔγνω δὲ ψυχή με ποδώκεος Αἰακίδαο </p>
<p>καί ῥ' ὀλοφυρομένη ἔπεα πτερόεντα προσηύδα:  </p>
<p>διογενὲς Λαερτιάδη, πολυμήχαν' Ὀδυσσεῦ, </p>
<p>σχέτλιε, τίπτ' ἔτι μεῖζον ἐνὶ φρεσὶ μήσεαι ἔργον; </p>
<p>πῶς ἔτλης Ἄϊδόσδε κατελθέμεν, ἔνθα τε νεκροὶ </p>
<p>ἀφραδέες ναίουσι, βροτῶν εἴδωλα καμόντων; </p>
<p>ὣς ἔφατ', αὐτὰρ ἐγώ μιν ἀμειβόμενος προσέειπον:  </p>
<p>ὦ Ἀχιλεῦ Πηλῆος υἱέ, μέγα φέρτατ' Ἀχαιῶν, </p>
<p>ἦλθον Τειρεσίαο κατὰ χρέος, εἴ τινα βουλὴν </p>
<p>εἴποι, ὅπως Ἰθάκην ἐς παιπαλόεσσαν ἱκοίμην:  </p>
<p>οὐ γάρ πω σχεδὸν ἦλθον Ἀχαιΐδος, οὐδέ πω ἁμῆς </p>
<p>γῆς ἐπέβην, ἀλλ' αἰὲν ἔχω κακά. σεῖο δ', Ἀχιλλεῦ, </p>
<p>οὔ τις ἀνὴρ προπάροιθε μακάρτατος οὔτ' ἄρ' ὀπίσσω. </p>
<p>πρὶν μὲν γάρ σε ζωὸν ἐτίομεν ἶσα θεοῖσιν </p>
<p>Ἀργεῖοι, νῦν αὖτε μέγα κρατέεις νεκύεσσιν </p>
<p>ἐνθάδ' ἐών:  τῷ μή τι θανὼν ἀκαχίζευ, Ἀχιλλεῦ. </p>
<p>ὣς ἐφάμην, ὁ δέ μ' αὐτίκ' ἀμειβόμενος προσέειπε:  </p>
<p>μὴ δή μοι θάνατόν γε παραύδα, φαίδιμ' Ὀδυσσεῦ. </p>
<p>βουλοίμην κ' ἐπάρουρος ἐὼν θητευέμεν ἄλλῳ, </p>
<p>ἀνδρὶ παρ' ἀκλήρῳ, ᾧ μὴ βίοτος πολὺς εἴη, </p>
<p>ἢ πᾶσιν νεκύεσσι καταφθιμένοισιν ἀνάσσειν. </p>
<p>ἀλλ' ἄγε μοι τοῦ παιδὸς ἀγαυοῦ μῦθον ἐνίσπες, </p>
<p>ἢ ἕπετ' ἐς πόλεμον πρόμος ἔμμεναι, ἦε καὶ οὐκί. </p>
<p>εἰπὲ δέ μοι Πηλῆος ἀμύμονος, εἴ τι πέπυσσαι, </p>
<p>ἢ ἔτ' ἔχει τιμὴν πολέσιν μετὰ Μυρμιδόνεσσιν, </p>
<p>ἦ μιν ἀτιμάζουσιν ἀν' Ἑλλάδα τε Φθίην τε, </p>
<p>οὕνεκά μιν κατὰ γῆρας ἔχει χεῖράς τε πόδας τε. </p>
<p>οὐ γὰρ ἐγὼν ἐπαρωγὸς ὑπ' αὐγὰς ἠελίοιο, </p>
<p>τοῖος ἐών, οἷός ποτ' ἐνὶ Τροίῃ εὐρείῃ </p>
<p>πέφνον λαὸν ἄριστον, ἀμύνων Ἀργείοισιν:  </p>
<p>εἰ τοιόσδ' ἔλθοιμι μίνυνθά περ ἐς πατέρος δῶ:  </p>
<p>τῷ κέ τεῳ στύξαιμι μένος καὶ χεῖρας ἀάπτους, </p>
<p>οἳ κεῖνον βιόωνται ἐέργουσίν τ' ἀπὸ τιμῆς. </p>
<p>ὣς ἔφατ', αὐτὰρ ἐγώ μιν ἀμειβόμενος προσέειπον:  </p>
<p>ἦ τοι μὲν Πηλῆος ἀμύμονος οὔ τι πέπυσμαι, </p>
<p>αὐτάρ τοι παιδός γε Νεοπτολέμοιο φίλοιο </p>
<p>πᾶσαν ἀληθείην μυθήσομαι, ὥς με κελεύεις: </p>
<p>αὐτὸς γάρ μιν ἐγὼ κοίλης ἐπὶ νηὸς ἐίσης </p>
<p>ἤγαγον ἐκ Σκύρου μετ' ἐυκνήμιδας Ἀχαιούς. </p>
<p>ἦ τοι ὅτ' ἀμφὶ πόλιν Τροίην φραζοίμεθα βουλάς, </p>
<p>αἰεὶ πρῶτος ἔβαζε καὶ οὐχ ἡμάρτανε μύθων:  </p>
<p>Νέστωρ ἀντίθεος καὶ ἐγὼ νικάσκομεν οἴω. </p>
<p>αὐτὰρ ὅτ' ἐν πεδίῳ Τρώων μαρναίμεθα χαλκῷ, </p>
<p>οὔ ποτ' ἐνὶ πληθυῖ μένεν ἀνδρῶν οὐδ' ἐν ὁμίλῳ, </p>
<p>ἀλλὰ πολὺ προθέεσκε τὸ ὃν μένος οὐδενὶ εἴκων, </p>
<p>πολλοὺς δ' ἄνδρας ἔπεφνεν ἐν αἰνῇ δηιοτῆτι. </p>
<p>πάντας δ' οὐκ ἂν ἐγὼ μυθήσομαι οὐδ' ὀνομήνω, </p>
<p>ὅσσον λαὸν ἔπεφνεν ἀμύνων Ἀργείοισιν, </p>
<p>ἀλλ' οἷον τὸν Τηλεφίδην κατενήρατο χαλκῷ, </p>
<p>ἥρω' Εὐρύπυλον, πολλοὶ δ' ἀμφ' αὐτὸν ἑταῖροι </p>
<p>Κήτειοι κτείνοντο γυναίων εἵνεκα δώρων. </p>
<p>κεῖνον δὴ κάλλιστον ἴδον μετὰ Μέμνονα δῖον. </p>
<p>αὐτὰρ ὅτ' εἰς ἵππον κατεβαίνομεν, ὃν κάμ' Ἐπειός, </p>
<p>Ἀργείων οἱ ἄριστοι, ἐμοὶ δ' ἐπὶ πάντα τέταλτο, </p>
<p>ἠμὲν ἀνακλῖναι πυκινὸν λόχον ἠδ' ἐπιθεῖναι, </p>
<p>ἔνθ' ἄλλοι Δαναῶν ἡγήτορες ἠδὲ μέδοντες </p>
<p>δάκρυά τ' ὠμόργνυντο τρέμον θ' ὑπὸ γυῖα ἑκάστου:  </p>
<p>κεῖνον δ' οὔ ποτε πάμπαν ἐγὼν ἴδον ὀφθαλμοῖσιν </p>
<p>οὔτ' ὠχρήσαντα χρόα κάλλιμον οὔτε παρειῶν </p>
<p>δάκρυ ὀμορξάμενον:  ὁ δέ γε μάλα πόλλ' ἱκέτευεν </p>
<p>ἱππόθεν ἐξέμεναι, ξίφεος δ' ἐπεμαίετο κώπην </p>
<p>καὶ δόρυ χαλκοβαρές, κακὰ δὲ Τρώεσσι μενοίνα. </p>
<p>ἀλλ' ὅτε δὴ Πριάμοιο πόλιν διεπέρσαμεν αἰπήν, </p>
<p>μοῖραν καὶ γέρας ἐσθλὸν ἔχων ἐπὶ νηὸς ἔβαινεν </p>
<p>ἀσκηθής, οὔτ' ἂρ βεβλημένος ὀξέι χαλκῷ </p>
<p>οὔτ' αὐτοσχεδίην οὐτασμένος, οἷά τε πολλὰ </p>
<p>γίγνεται ἐν πολέμῳ:  ἐπιμὶξ δέ τε μαίνεται Ἄρης. </p>
<p>ὣς ἐφάμην, ψυχὴ δὲ ποδώκεος Αἰακίδαο </p>
<p>φοίτα μακρὰ βιβᾶσα κατ' ἀσφοδελὸν λειμῶνα, </p>
<p>γηθοσύνη ὅ οἱ υἱὸν ἔφην ἀριδείκετον εἶναι. </p>
<p>αἱ δ' ἄλλαι ψυχαὶ νεκύων κατατεθνηώτων </p>
<p>ἕστασαν ἀχνύμεναι, εἴροντο δὲ κήδε' ἑκάστη. </p>
<p>οἴη δ' Αἴαντος ψυχὴ Τελαμωνιάδαο </p>
<p>νόσφιν ἀφεστήκει, κεχολωμένη εἵνεκα νίκης, </p>
<p>τήν μιν ἐγὼ νίκησα δικαζόμενος παρὰ νηυσὶ </p>
<p>τεύχεσιν ἀμφ' Ἀχιλῆος: ἔθηκε δὲ πότνια μήτηρ. </p>
<p>παῖδες δὲ Τρώων δίκασαν καὶ Παλλὰς Ἀθήνη. </p>
<p>ὡς δὴ μὴ ὄφελον νικᾶν τοιῷδ' ἐπ' ἀέθλῳ:  </p>
<p>τοίην γὰρ κεφαλὴν ἕνεκ' αὐτῶν γαῖα κατέσχεν, </p>
<p>Αἴανθ', ὃς πέρι μὲν εἶδος, πέρι δ' ἔργα τέτυκτο </p>
<p>τῶν ἄλλων Δαναῶν μετ' ἀμύμονα Πηλεΐωνα. </p>
<p>τὸν μὲν ἐγὼν ἐπέεσσι προσηύδων μειλιχίοισιν:  </p>
<p>Αἶαν, παῖ Τελαμῶνος ἀμύμονος, οὐκ ἄρ' ἔμελλες </p>
<p>οὐδὲ θανὼν λήσεσθαι ἐμοὶ χόλου εἵνεκα τευχέων </p>
<p>οὐλομένων; τὰ δὲ πῆμα θεοὶ θέσαν Ἀργείοισι, </p>
<p>τοῖος γάρ σφιν πύργος ἀπώλεο:  σεῖο δ' Ἀχαιοὶ </p>
<p>ἶσον Ἀχιλλῆος κεφαλῇ Πηληϊάδαο </p>
<p>ἀχνύμεθα φθιμένοιο διαμπερές: οὐδέ τις ἄλλος </p>
<p>αἴτιος, ἀλλὰ Ζεὺς Δαναῶν στρατὸν αἰχμητάων </p>
<p>ἐκπάγλως ἤχθηρε, τεῒν δ' ἐπὶ μοῖραν ἔθηκεν. </p>
<p>ἀλλ' ἄγε δεῦρο, ἄναξ, ἵν' ἔπος καὶ μῦθον ἀκούσῃς </p>
<p>ἡμέτερον:  δάμασον δὲ μένος καὶ ἀγήνορα θυμόν. </p>
<p>ὣς ἐφάμην, ὁ δέ μ' οὐδὲν ἀμείβετο, βῆ δὲ μετ' ἄλλας </p>
<p>ψυχὰς εἰς Ἔρεβος νεκύων κατατεθνηώτων. </p>
<p>ἔνθα χ' ὅμως προσέφη κεχολωμένος, ἤ κεν ἐγὼ τόν:  </p>
<p>ἀλλά μοι ἤθελε θυμὸς ἐνὶ στήθεσσι φίλοισι </p>
<p>τῶν ἄλλων ψυχὰς ἰδέειν κατατεθνηώτων. </p>
<p>ἔνθ' ἦ τοι Μίνωα ἴδον, Διὸς ἀγλαὸν υἱόν, </p>
<p>χρύσεον σκῆπτρον ἔχοντα, θεμιστεύοντα νέκυσσιν, </p>
<p>ἥμενον, οἱ δέ μιν ἀμφὶ δίκας εἴροντο ἄνακτα, </p>
<p>ἥμενοι ἑσταότες τε κατ' εὐρυπυλὲς Ἄϊδος δῶ. </p>
<p>τὸν δὲ μετ' Ὠρίωνα πελώριον εἰσενόησα </p>
<p>θῆρας ὁμοῦ εἰλεῦντα κατ' ἀσφοδελὸν λειμῶνα, </p>
<p>τοὺς αὐτὸς κατέπεφνεν ἐν οἰοπόλοισιν ὄρεσσι </p>
<p>χερσὶν ἔχων ῥόπαλον παγχάλκεον, αἰὲν ἀαγές. </p>
<p>καὶ Τιτυὸν εἶδον, Γαίης ἐρικυδέος υἱόν, </p>
<p>κείμενον ἐν δαπέδῳ:  ὁ δ' ἐπ' ἐννέα κεῖτο πέλεθρα, </p>
<p>γῦπε δέ μιν ἑκάτερθε παρημένω ἧπαρ ἔκειρον, </p>
<p>δέρτρον ἔσω δύνοντες, ὁ δ' οὐκ ἀπαμύνετο χερσί:  </p>
<p>Λητὼ γὰρ ἕλκησε, Διὸς κυδρὴν παράκοιτιν, </p>
<p>Πυθώδ' ἐρχομένην διὰ καλλιχόρου Πανοπῆος. </p>
<p>καὶ μὴν Τάνταλον εἰσεῖδον κρατέρ' ἄλγε' ἔχοντα </p>
<p>ἑστεῶτ' ἐν λίμνῃ:  ἡ δὲ προσέπλαζε γενείῳ:  </p>
<p>στεῦτο δὲ διψάων, πιέειν δ' οὐκ εἶχεν ἑλέσθαι:  </p>
<p>ὁσσάκι γὰρ κύψει' ὁ γέρων πιέειν μενεαίνων, </p>
<p>τοσσάχ' ὕδωρ ἀπολέσκετ' ἀναβροχέν, ἀμφὶ δὲ ποσσὶ </p>
<p>γαῖα μέλαινα φάνεσκε, καταζήνασκε δὲ δαίμων. </p>
<p>δένδρεα δ' ὑψιπέτηλα κατὰ κρῆθεν χέε καρπόν, </p>
<p>ὄγχναι καὶ ῥοιαὶ καὶ μηλέαι ἀγλαόκαρποι </p>
<p>συκέαι τε γλυκεραὶ καὶ ἐλαῖαι τηλεθόωσαι:  </p>
<p>τῶν ὁπότ' ἰθύσει' ὁ γέρων ἐπὶ χερσὶ μάσασθαι, </p>
<p>τὰς δ' ἄνεμος ῥίπτασκε ποτὶ νέφεα σκιόεντα. </p>
<p>καὶ μὴν Σίσυφον εἰσεῖδον κρατέρ' ἄλγε' ἔχοντα </p>
<p>λᾶαν βαστάζοντα πελώριον ἀμφοτέρῃσιν. </p>
<p>ἦ τοι ὁ μὲν σκηριπτόμενος χερσίν τε ποσίν τε </p>
<p>λᾶαν ἄνω ὤθεσκε ποτὶ λόφον:  ἀλλ' ὅτε μέλλοι </p>
<p>ἄκρον ὑπερβαλέειν, τότ' ἀποστρέψασκε κραταιίς: </p>
<p>αὖτις ἔπειτα πέδονδε κυλίνδετο λᾶας ἀναιδής. </p>
<p>αὐτὰρ ὅ γ' ἂψ ὤσασκε τιταινόμενος, κατὰ δ' ἱδρὼς </p>
<p>ἔρρεεν ἐκ μελέων, κονίη δ' ἐκ κρατὸς ὀρώρει. </p>
<p>τὸν δὲ μετ' εἰσενόησα βίην Ἡρακληείην, </p>
<p>εἴδωλον:  αὐτὸς δὲ μετ' ἀθανάτοισι θεοῖσι </p>
<p>τέρπεται ἐν θαλίῃς καὶ ἔχει καλλίσφυρον Ἥβην, </p>
<p>παῖδα Διὸς μεγάλοιο καὶ Ἥρης χρυσοπεδίλου. </p>
<p>ἀμφὶ δέ μιν κλαγγὴ νεκύων ἦν οἰωνῶν ὥς, </p>
<p>πάντοσ' ἀτυζομένων:  ὁ δ' ἐρεμνῇ νυκτὶ ἐοικώς, </p>
<p>γυμνὸν τόξον ἔχων καὶ ἐπὶ νευρῆφιν ὀιστόν, </p>
<p>δεινὸν παπταίνων, αἰεὶ βαλέοντι ἐοικώς. </p>
<p>σμερδαλέος δέ οἱ ἀμφὶ περὶ στήθεσσιν ἀορτὴρ </p>
<p>χρύσεος ἦν τελαμών, ἵνα θέσκελα ἔργα τέτυκτο, </p>
<p>ἄρκτοι τ' ἀγρότεροί τε σύες χαροποί τε λέοντες, </p>
<p>ὑσμῖναί τε μάχαι τε φόνοι τ' ἀνδροκτασίαι τε. </p>
<p>μὴ τεχνησάμενος μηδ' ἄλλο τι τεχνήσαιτο, </p>
<p>ὃς κεῖνον τελαμῶνα ἑῇ ἐγκάτθετο τέχνῃ. </p>
<p>ἔγνω δ' αὖτ' ἔμ' ἐκεῖνος, ἐπεὶ ἴδεν ὀφθαλμοῖσιν, </p>
<p>καί μ' ὀλοφυρόμενος ἔπεα πτερόεντα προσηύδα:  </p>
<p>διογενὲς Λαερτιάδη, πολυμήχαν' Ὀδυσσεῦ, </p>
<p>ἆ δείλ', ἦ τινὰ καὶ σὺ κακὸν μόρον ἡγηλάζεις, </p>
<p>ὅν περ ἐγὼν ὀχέεσκον ὑπ' αὐγὰς ἠελίοιο. </p>
<p>Ζηνὸς μὲν πάϊς ἦα Κρονίονος, αὐτὰρ ὀιζὺν </p>
<p>εἶχον ἀπειρεσίην:  μάλα γὰρ πολὺ χείρονι φωτὶ </p>
<p>δεδμήμην, ὁ δέ μοι χαλεποὺς ἐπετέλλετ' ἀέθλους. </p>
<p>καί ποτέ μ' ἐνθάδ' ἔπεμψε κύν' ἄξοντ':  οὐ γὰρ ἔτ' ἄλλον </p>
<p>φράζετο τοῦδέ γέ μοι κρατερώτερον εἶναι ἄεθλον:  </p>
<p>τὸν μὲν ἐγὼν ἀνένεικα καὶ ἤγαγον ἐξ Ἀίδαο:  </p>
<p>Ἑρμείας δέ μ' ἔπεμψεν ἰδὲ γλαυκῶπις Ἀθήνη. </p>
<p>ὣς εἰπὼν ὁ μὲν αὖτις ἔβη δόμον Ἄϊδος εἴσω, </p>
<p>αὐτὰρ ἐγὼν αὐτοῦ μένον ἔμπεδον, εἴ τις ἔτ' ἔλθοι </p>
<p>ἀνδρῶν ἡρώων, οἳ δὴ τὸ πρόσθεν ὄλοντο. </p>
<p>καί νύ κ' ἔτι προτέρους ἴδον ἀνέρας, οὓς ἔθελόν περ, </p>
<p>Θησέα Πειρίθοόν τε, θεῶν ἐρικυδέα τέκνα:  </p>
<p>ἀλλὰ πρὶν ἐπὶ ἔθνε' ἀγείρετο μυρία νεκρῶν </p>
<p>ἠχῇ θεσπεσίῃ:  ἐμὲ δὲ χλωρὸν δέος ᾕρει, </p>
<p>μή μοι Γοργείην κεφαλὴν δεινοῖο πελώρου </p>
<p>ἐξ Ἀίδεω πέμψειεν ἀγαυὴ Περσεφόνεια. </p>
<p>αὐτίκ' ἔπειτ' ἐπὶ νῆα κιὼν ἐκέλευον ἑταίρους </p>
<p>αὐτούς τ' ἀμβαίνειν ἀνά τε πρυμνήσια λῦσαι. </p>
<p>οἱ δ' αἶψ' εἴσβαινον καὶ ἐπὶ κληῖσι καθῖζον. </p>
<p>τὴν δὲ κατ' Ὠκεανὸν ποταμὸν φέρε κῦμα ῥόοιο, </p>
<p>πρῶτα μὲν εἰρεσίῃ, μετέπειτα δὲ κάλλιμος οὖρος. </p></div1>
<div1 lines="453" n="12">
<p>αὐτὰρ ἐπεὶ ποταμοῖο λίπεν ῥόον Ὠκεανοῖο </p>
<p>νηῦς, ἀπὸ δ' ἵκετο κῦμα θαλάσσης εὐρυπόροιο </p>
<p>νῆσόν τ' Αἰαίην, ὅθι τ' Ἠοῦς ἠριγενείης </p>
<p>οἰκία καὶ χοροί εἰσι καὶ ἀντολαὶ Ἠελίοιο, </p>
<p>νῆα μὲν ἔνθ' ἐλθόντες ἐκέλσαμεν ἐν ψαμάθοισιν, </p>
<p>ἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης: </p>
<p>ἔνθα δ' ἀποβρίξαντες ἐμείναμεν Ἠῶ δῖαν. </p>
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>δὴ τότ' ἐγὼν ἑτάρους προΐειν ἐς δώματα Κίρκης </p>
<p>οἰσέμεναι νεκρόν, Ἐλπήνορα τεθνηῶτα. </p>
<p>φιτροὺς δ' αἶψα ταμόντες, ὅθ' ἀκροτάτη πρόεχ' ἀκτή, </p>
<p>θάπτομεν ἀχνύμενοι θαλερὸν κατὰ δάκρυ χέοντες. </p>
<p>αὐτὰρ ἐπεὶ νεκρός τ' ἐκάη καὶ τεύχεα νεκροῦ, </p>
<p>τύμβον χεύαντες καὶ ἐπὶ στήλην ἐρύσαντες </p>
<p>πήξαμεν ἀκροτάτῳ τύμβῳ ἐυῆρες ἐρετμόν. </p>
<p>ἡμεῖς μὲν τὰ ἕκαστα διείπομεν:  οὐδ' ἄρα Κίρκην </p>
<p>ἐξ Ἀίδεω ἐλθόντες ἐλήθομεν, ἀλλὰ μάλ' ὦκα </p>
<p>ἦλθ' ἐντυναμένη:  ἅμα δ' ἀμφίπολοι φέρον αὐτῇ </p>
<p>σῖτον καὶ κρέα πολλὰ καὶ αἴθοπα οἶνον ἐρυθρόν. </p>
<p>ἡ δ' ἐν μέσσῳ στᾶσα μετηύδα δῖα θεάων:  </p>
<p>σχέτλιοι, οἳ ζώοντες ὑπήλθετε δῶμ' Ἀίδαο, </p>
<p>δισθανέες, ὅτε τ' ἄλλοι ἅπαξ θνῄσκουσ' ἄνθρωποι. </p>
<p>ἀλλ' ἄγετ' ἐσθίετε βρώμην καὶ πίνετε οἶνον </p>
<p>αὖθι πανημέριοι:  ἅμα δ' ἠοῖ φαινομένηφι </p>
<p>πλεύσεσθ':  αὐτὰρ ἐγὼ δείξω ὁδὸν ἠδὲ ἕκαστα </p>
<p>σημανέω, ἵνα μή τι κακορραφίῃ ἀλεγεινῇ </p>
<p>ἢ ἁλὸς ἢ ἐπὶ γῆς ἀλγήσετε πῆμα παθόντες. </p>
<p>ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ. </p>
<p>ὣς τότε μὲν πρόπαν ἦμαρ ἐς ἠέλιον καταδύντα </p>
<p>ἥμεθα δαινύμενοι κρέα τ' ἄσπετα καὶ μέθυ ἡδύ:  </p>
<p>ἦμος δ' ἠέλιος κατέδυ καὶ ἐπὶ κνέφας ἦλθεν, </p>
<p>οἱ μὲν κοιμήσαντο παρὰ πρυμνήσια νηός, </p>
<p>ἡ δ' ἐμὲ χειρὸς ἑλοῦσα φίλων ἀπονόσφιν ἑταίρων </p>
<p>εἷσέ τε καὶ προσέλεκτο καὶ ἐξερέεινεν ἕκαστα:  </p>
<p>αὐτὰρ ἐγὼ τῇ πάντα κατὰ μοῖραν κατέλεξα. </p>
<p>καὶ τότε δή μ' ἐπέεσσι προσηύδα πότνια Κίρκη:  </p>
<p>ταῦτα μὲν οὕτω πάντα πεπείρανται, σὺ δ' ἄκουσον, </p>
<p>ὥς τοι ἐγὼν ἐρέω, μνήσει δέ σε καὶ θεὸς αὐτός. </p>
<p>Σειρῆνας μὲν πρῶτον ἀφίξεαι, αἵ ῥά τε πάντας </p>
<p>ἀνθρώπους θέλγουσιν, ὅτις σφεας εἰσαφίκηται. </p>
<p>ὅς τις ἀιδρείῃ πελάσῃ καὶ φθόγγον ἀκούσῃ </p>
<p>Σειρήνων, τῷ δ' οὔ τι γυνὴ καὶ νήπια τέκνα </p>
<p>οἴκαδε νοστήσαντι παρίσταται οὐδὲ γάνυνται, </p>
<p>ἀλλά τε Σειρῆνες λιγυρῇ θέλγουσιν ἀοιδῇ </p>
<p>ἥμεναι ἐν λειμῶνι, πολὺς δ' ἀμφ' ὀστεόφιν θὶς </p>
<p>ἀνδρῶν πυθομένων, περὶ δὲ ῥινοὶ μινύθουσι. </p>
<p>ἀλλὰ παρεξελάαν, ἐπὶ δ' οὔατ' ἀλεῖψαι ἑταίρων </p>
<p>κηρὸν δεψήσας μελιηδέα, μή τις ἀκούσῃ </p>
<p>τῶν ἄλλων:  ἀτὰρ αὐτὸς ἀκουέμεν αἴ κ' ἐθέλῃσθα, </p>
<p>δησάντων σ' ἐν νηὶ θοῇ χεῖράς τε πόδας τε </p>
<p>ὀρθὸν ἐν ἱστοπέδῃ, ἐκ δ' αὐτοῦ πείρατ' ἀνήφθω, </p>
<p>ὄφρα κε τερπόμενος ὄπ' ἀκούσῃς Σειρήνοιιν. </p>
<p>εἰ δέ κε λίσσηαι ἑτάρους λῦσαί τε κελεύῃς, </p>
<p>οἱ δέ σ' ἔτι πλεόνεσσι τότ' ἐν δεσμοῖσι διδέντων. </p>
<p>αὐτὰρ ἐπὴν δὴ τάς γε παρὲξ ἐλάσωσιν ἑταῖροι, </p>
<p>ἔνθα τοι οὐκέτ' ἔπειτα διηνεκέως ἀγορεύσω, </p>
<p>ὁπποτέρη δή τοι ὁδὸς ἔσσεται, ἀλλὰ καὶ αὐτὸς </p>
<p>θυμῷ βουλεύειν:  ἐρέω δέ τοι ἀμφοτέρωθεν. </p>
<p>ἔνθεν μὲν γὰρ πέτραι ἐπηρεφέες, προτὶ δ' αὐτὰς </p>
<p>κῦμα μέγα ῥοχθεῖ κυανώπιδος Ἀμφιτρίτης: </p>
<p>Πλαγκτὰς δή τοι τάς γε θεοὶ μάκαρες καλέουσι. </p>
<p>τῇ μέν τ' οὐδὲ ποτητὰ παρέρχεται οὐδὲ πέλειαι </p>
<p>τρήρωνες, ταί τ' ἀμβροσίην Διὶ πατρὶ φέρουσιν, </p>
<p>ἀλλά τε καὶ τῶν αἰὲν ἀφαιρεῖται λὶς πέτρη:  </p>
<p>ἀλλ' ἄλλην ἐνίησι πατὴρ ἐναρίθμιον εἶναι. </p>
<p>τῇ δ' οὔ πώ τις νηῦς φύγεν ἀνδρῶν, ἥ τις ἵκηται, </p>
<p>ἀλλά θ' ὁμοῦ πίνακάς τε νεῶν καὶ σώματα φωτῶν </p>
<p>κύμαθ' ἁλὸς φορέουσι πυρός τ' ὀλοοῖο θύελλαι. </p>
<p>οἴη δὴ κείνη γε παρέπλω ποντοπόρος νηῦς, </p>
<p>Ἀργὼ πᾶσι μέλουσα, παρ' Αἰήταο πλέουσα. </p>
<p>καὶ νύ κε τὴν ἔνθ' ὦκα βάλεν μεγάλας ποτὶ πέτρας, </p>
<p>ἀλλ' Ἥρη παρέπεμψεν, ἐπεὶ φίλος ἦεν Ἰήσων. </p>
<p>οἱ δὲ δύω σκόπελοι ὁ μὲν οὐρανὸν εὐρὺν ἱκάνει </p>
<p>ὀξείῃ κορυφῇ, νεφέλη δέ μιν ἀμφιβέβηκε </p>
<p>κυανέη:  τὸ μὲν οὔ ποτ' ἐρωεῖ, οὐδέ ποτ' αἴθρη </p>
<p>κείνου ἔχει κορυφὴν οὔτ' ἐν θέρει οὔτ' ἐν ὀπώρῃ. </p>
<p>οὐδέ κεν ἀμβαίη βροτὸς ἀνὴρ οὐδ' ἐπιβαίη, </p>
<p>οὐδ' εἴ οἱ χεῖρές τε ἐείκοσι καὶ πόδες εἶεν:  </p>
<p>πέτρη γὰρ λίς ἐστι, περιξεστῇ ἐικυῖα. </p>
<p>μέσσῳ δ' ἐν σκοπέλῳ ἔστι σπέος ἠεροειδές, </p>
<p>πρὸς ζόφον εἰς Ἔρεβος τετραμμένον, ᾗ περ ἂν ὑμεῖς </p>
<p>νῆα παρὰ γλαφυρὴν ἰθύνετε, φαίδιμ' Ὀδυσσεῦ. </p>
<p>οὐδέ κεν ἐκ νηὸς γλαφυρῆς αἰζήιος ἀνὴρ </p>
<p>τόξῳ ὀιστεύσας κοῖλον σπέος εἰσαφίκοιτο. </p>
<p>ἔνθα δ' ἐνὶ Σκύλλη ναίει δεινὸν λελακυῖα. </p>
<p>τῆς ἦ τοι φωνὴ μὲν ὅση σκύλακος νεογιλῆς </p>
<p>γίγνεται, αὐτὴ δ' αὖτε πέλωρ κακόν:  οὐδέ κέ τίς μιν </p>
<p>γηθήσειεν ἰδών, οὐδ' εἰ θεὸς ἀντιάσειεν. </p>
<p>τῆς ἦ τοι πόδες εἰσὶ δυώδεκα πάντες ἄωροι, </p>
<p>ἓξ δέ τέ οἱ δειραὶ περιμήκεες, ἐν δὲ ἑκάστῃ </p>
<p>σμερδαλέη κεφαλή, ἐν δὲ τρίστοιχοι ὀδόντες </p>
<p>πυκνοὶ καὶ θαμέες, πλεῖοι μέλανος θανάτοιο. </p>
<p>μέσση μέν τε κατὰ σπείους κοίλοιο δέδυκεν, </p>
<p>ἔξω δ' ἐξίσχει κεφαλὰς δεινοῖο βερέθρου, </p>
<p>αὐτοῦ δ' ἰχθυάᾳ, σκόπελον περιμαιμώωσα, </p>
<p>δελφῖνάς τε κύνας τε, καὶ εἴ ποθι μεῖζον ἕλῃσι </p>
<p>κῆτος, ἃ μυρία βόσκει ἀγάστονος Ἀμφιτρίτη. </p>
<p>τῇ δ' οὔ πώ ποτε ναῦται ἀκήριοι εὐχετόωνται </p>
<p>παρφυγέειν σὺν νηί:  φέρει δέ τε κρατὶ ἑκάστῳ </p>
<p>φῶτ' ἐξαρπάξασα νεὸς κυανοπρῴροιο. </p>
<p>τὸν δ' ἕτερον σκόπελον χθαμαλώτερον ὄψει, Ὀδυσσεῦ. </p>
<p>πλησίον ἀλλήλων:  καί κεν διοϊστεύσειας. </p>
<p>τῷ δ' ἐν ἐρινεὸς ἔστι μέγας, φύλλοισι τεθηλώς: </p>
<p>τῷ δ' ὑπὸ δῖα Χάρυβδις ἀναρροιβδεῖ μέλαν ὕδωρ. </p>
<p>τρὶς μὲν γάρ τ' ἀνίησιν ἐπ' ἤματι, τρὶς δ' ἀναροιβδεῖ </p>
<p>δεινόν:  μὴ σύ γε κεῖθι τύχοις, ὅτε ῥοιβδήσειεν:  </p>
<p>οὐ γάρ κεν ῥύσαιτό σ' ὑπὲκ κακοῦ οὐδ' ἐνοσίχθων. </p>
<p>ἀλλὰ μάλα Σκύλλης σκοπέλῳ πεπλημένος ὦκα </p>
<p>νῆα παρὲξ ἐλάαν, ἐπεὶ ἦ πολὺ φέρτερόν ἐστιν </p>
<p>ἓξ ἑτάρους ἐν νηὶ ποθήμεναι ἢ ἅμα πάντας. </p>
<p>ὣς ἔφατ', αὐτὰρ ἐγώ μιν ἀμειβόμενος προσέειπον:  </p>
<p>εἰ δ' ἄγε δή μοι τοῦτο, θεά, νημερτὲς ἐνίσπες, </p>
<p>εἴ πως τὴν ὀλοὴν μὲν ὑπεκπροφύγοιμι Χάρυβδιν, </p>
<p>τὴν δέ κ' ἀμυναίμην, ὅτε μοι σίνοιτό γ' ἑταίρους. </p>
<p>ὣς ἐφάμην, ἡ δ' αὐτίκ' ἀμείβετο δῖα θεάων:  </p>
<p>σχέτλιε, καὶ δὴ αὖ τοι πολεμήια ἔργα μέμηλε </p>
<p>καὶ πόνος: οὐδὲ θεοῖσιν ὑπείξεαι ἀθανάτοισιν; </p>
<p>ἡ δέ τοι οὐ θνητή, ἀλλ' ἀθάνατον κακόν ἐστι, </p>
<p>δεινόν τ' ἀργαλέον τε καὶ ἄγριον οὐδὲ μαχητόν:  </p>
<p>οὐδέ τις ἔστ' ἀλκή:  φυγέειν κάρτιστον ἀπ' αὐτῆς. </p>
<p>ἢν γὰρ δηθύνῃσθα κορυσσόμενος παρὰ πέτρῃ, </p>
<p>δείδω, μή σ' ἐξαῦτις ἐφορμηθεῖσα κίχῃσι </p>
<p>τόσσῃσιν κεφαλῇσι, τόσους δ' ἐκ φῶτας ἕληται. </p>
<p>ἀλλὰ μάλα σφοδρῶς ἐλάαν, βωστρεῖν δὲ Κράταιιν, </p>
<p>μητέρα τῆς Σκύλλης, ἥ μιν τέκε πῆμα βροτοῖσιν:  </p>
<p>ἥ μιν ἔπειτ' ἀποπαύσει ἐς ὕστερον ὁρμηθῆναι. </p>
<p>Θρινακίην δ' ἐς νῆσον ἀφίξεαι:  ἔνθα δὲ πολλαὶ </p>
<p>βόσκοντ' Ἠελίοιο βόες καὶ ἴφια μῆλα, </p>
<p>ἑπτὰ βοῶν ἀγέλαι, τόσα δ' οἰῶν πώεα καλά, </p>
<p>πεντήκοντα δ' ἕκαστα. γόνος δ' οὐ γίγνεται αὐτῶν, </p>
<p>οὐδέ ποτε φθινύθουσι. θεαὶ δ' ἐπιποιμένες εἰσίν, </p>
<p>νύμφαι ἐυπλόκαμοι, Φαέθουσά τε Λαμπετίη τε, </p>
<p>ἃς τέκεν Ἠελίῳ Ὑπερίονι δῖα Νέαιρα. </p>
<p>τὰς μὲν ἄρα θρέψασα τεκοῦσά τε πότνια μήτηρ </p>
<p>Θρινακίην ἐς νῆσον ἀπῴκισε τηλόθι ναίειν, </p>
<p>μῆλα φυλασσέμεναι πατρώια καὶ ἕλικας βοῦς. </p>
<p>τὰς εἰ μέν κ' ἀσινέας ἐάᾳς νόστου τε μέδηαι, </p>
<p>ἦ τ' ἂν ἔτ' εἰς Ἰθάκην κακά περ πάσχοντες ἵκοισθε:  </p>
<p>εἰ δέ κε σίνηαι, τότε τοι τεκμαίρομ' ὄλεθρον, </p>
<p>νηί τε καὶ ἑτάροις: αὐτὸς δ' εἴ πέρ κεν ἀλύξῃς, </p>
<p>ὀψὲ κακῶς νεῖαι, ὀλέσας ἄπο πάντας ἑταίρους. </p>
<p>ὣς ἔφατ', αὐτίκα δὲ χρυσόθρονος ἤλυθεν Ἠώς. </p>
<p>ἡ μὲν ἔπειτ' ἀνὰ νῆσον ἀπέστιχε δῖα θεάων:  </p>
<p>αὐτὰρ ἐγὼν ἐπὶ νῆα κιὼν ὤτρυνον ἑταίρους </p>
<p>αὐτούς τ' ἀμβαίνειν ἀνά τε πρυμνήσια λῦσαι:  </p>
<p>οἱ δ' αἶψ' εἴσβαινον καὶ ἐπὶ κληῖσι καθῖζον. </p>
<p>ἑξῆς δ' ἑζόμενοι πολιὴν ἅλα τύπτον ἐρετμοῖς. </p>
<p>ἡμῖν δ' αὖ κατόπισθε νεὸς κυανοπρῴροιο </p>
<p>ἴκμενον οὖρον ἵει πλησίστιον, ἐσθλὸν ἑταῖρον, </p>
<p>Κίρκη ἐυπλόκαμος, δεινὴ θεὸς αὐδήεσσα. </p>
<p>αὐτίκα δ' ὅπλα ἕκαστα πονησάμενοι κατὰ νῆα </p>
<p>ἥμεθα:  τὴν δ' ἄνεμός τε κυβερνήτης τ' ἴθυνε. </p>
<p>δὴ τότ' ἐγὼν ἑτάροισι μετηύδων ἀχνύμενος κῆρ:  </p>
<p>ὦ φίλοι, οὐ γὰρ χρὴ ἕνα ἴδμεναι οὐδὲ δύ' οἴους </p>
<p>θέσφαθ' ἅ μοι Κίρκη μυθήσατο, δῖα θεάων:  </p>
<p>ἀλλ' ἐρέω μὲν ἐγών, ἵνα εἰδότες ἤ κε θάνωμεν </p>
<p>ἤ κεν ἀλευάμενοι θάνατον καὶ κῆρα φύγοιμεν. </p>
<p>Σειρήνων μὲν πρῶτον ἀνώγει θεσπεσιάων </p>
<p>φθόγγον ἀλεύασθαι καὶ λειμῶν' ἀνθεμόεντα. </p>
<p>οἶον ἔμ' ἠνώγει ὄπ' ἀκουέμεν:  ἀλλά με δεσμῷ </p>
<p>δήσατ' ἐν ἀργαλέῳ, ὄφρ' ἔμπεδον αὐτόθι μίμνω, </p>
<p>ὀρθὸν ἐν ἱστοπέδῃ, ἐκ δ' αὐτοῦ πείρατ' ἀνήφθω. </p>
<p>εἰ δέ κε λίσσωμαι ὑμέας λῦσαί τε κελεύω, </p>
<p>ὑμεῖς δὲ πλεόνεσσι τότ' ἐν δεσμοῖσι πιέζειν. </p>
<p>ἦ τοι ἐγὼ τὰ ἕκαστα λέγων ἑτάροισι πίφαυσκον:  </p>
<p>τόφρα δὲ καρπαλίμως ἐξίκετο νηῦς ἐυεργὴς </p>
<p>νῆσον Σειρήνοιιν:  ἔπειγε γὰρ οὖρος ἀπήμων. </p>
<p>αὐτίκ' ἔπειτ' ἄνεμος μὲν ἐπαύσατο ἠδὲ γαλήνη </p>
<p>ἔπλετο νηνεμίη, κοίμησε δὲ κύματα δαίμων. </p>
<p>ἀνστάντες δ' ἕταροι νεὸς ἱστία μηρύσαντο </p>
<p>καὶ τὰ μὲν ἐν νηὶ γλαφυρῇ θέσαν, οἱ δ' ἐπ' ἐρετμὰ </p>
<p>ἑζόμενοι λεύκαινον ὕδωρ ξεστῇς ἐλάτῃσιν. </p>
<p>αὐτὰρ ἐγὼ κηροῖο μέγαν τροχὸν ὀξέι χαλκῷ </p>
<p>τυτθὰ διατμήξας χερσὶ στιβαρῇσι πίεζον:  </p>
<p>αἶψα δ' ἰαίνετο κηρός, ἐπεὶ κέλετο μεγάλη ἲς </p>
<p>Ἠελίου τ' αὐγὴ Ὑπεριονίδαο ἄνακτος: </p>
<p>ἑξείης δ' ἑτάροισιν ἐπ' οὔατα πᾶσιν ἄλειψα. </p>
<p>οἱ δ' ἐν νηί μ' ἔδησαν ὁμοῦ χεῖράς τε πόδας τε </p>
<p>ὀρθὸν ἐν ἱστοπέδῃ, ἐκ δ' αὐτοῦ πείρατ' ἀνῆπτον:  </p>
<p>αὐτοὶ δ' ἑζόμενοι πολιὴν ἅλα τύπτον ἐρετμοῖς. </p>
<p>ἀλλ' ὅτε τόσσον ἀπῆμεν ὅσον τε γέγωνε βοήσας, </p>
<p>ῥίμφα διώκοντες, τὰς δ' οὐ λάθεν ὠκύαλος νηῦς </p>
<p>ἐγγύθεν ὀρνυμένη, λιγυρὴν δ' ἔντυνον ἀοιδήν:  </p>
<p>δεῦρ' ἄγ' ἰών, πολύαιν' Ὀδυσεῦ, μέγα κῦδος Ἀχαιῶν, </p>
<p>νῆα κατάστησον, ἵνα νωιτέρην ὄπ ἀκούσῃς. </p>
<p>οὐ γάρ πώ τις τῇδε παρήλασε νηὶ μελαίνῃ, </p>
<p>πρίν γ' ἡμέων μελίγηρυν ἀπὸ στομάτων ὄπ' ἀκοῦσαι, </p>
<p>ἀλλ' ὅ γε τερψάμενος νεῖται καὶ πλείονα εἰδώς. </p>
<p>ἴδμεν γάρ τοι πάνθ' ὅσ' ἐνὶ Τροίῃ εὐρείῃ </p>
<p>Ἀργεῖοι Τρῶές τε θεῶν ἰότητι μόγησαν, </p>
<p>ἴδμεν δ', ὅσσα γένηται ἐπὶ χθονὶ πουλυβοτείρῃ. </p>
<p>ὣς φάσαν ἱεῖσαι ὄπα κάλλιμον:  αὐτὰρ ἐμὸν κῆρ </p>
<p>ἤθελ' ἀκουέμεναι, λῦσαί τ' ἐκέλευον ἑταίρους </p>
<p>ὀφρύσι νευστάζων:  οἱ δὲ προπεσόντες ἔρεσσον. </p>
<p>αὐτίκα δ' ἀνστάντες Περιμήδης Εὐρύλοχός τε </p>
<p>πλείοσί μ' ἐν δεσμοῖσι δέον μᾶλλόν τε πίεζον. </p>
<p>αὐτὰρ ἐπεὶ δὴ τάς γε παρήλασαν, οὐδ' ἔτ' ἔπειτα </p>
<p>φθογγῆς Σειρήνων ἠκούομεν οὐδέ τ' ἀοιδῆς, </p>
<p>αἶψ' ἀπὸ κηρὸν ἕλοντο ἐμοὶ ἐρίηρες ἑταῖροι, </p>
<p>ὅν σφιν ἐπ' ὠσὶν ἄλειψ', ἐμέ τ' ἐκ δεσμῶν ἀνέλυσαν. </p>
<p>ἀλλ' ὅτε δὴ τὴν νῆσον ἐλείπομεν, αὐτίκ' ἔπειτα </p>
<p>καπνὸν καὶ μέγα κῦμα ἴδον καὶ δοῦπον ἄκουσα. </p>
<p>τῶν δ' ἄρα δεισάντων ἐκ χειρῶν ἔπτατ' ἐρετμά, </p>
<p>βόμβησαν δ' ἄρα πάντα κατὰ ῥόον:  ἔσχετο δ' αὐτοῦ </p>
<p>νηῦς, ἐπεὶ οὐκέτ' ἐρετμὰ προήκεα χερσὶν ἔπειγον. </p>
<p>αὐτὰρ ἐγὼ διὰ νηὸς ἰὼν ὤτρυνον ἑταίρους </p>
<p>μειλιχίοις ἐπέεσσι παρασταδὸν ἄνδρα ἕκαστον:  </p>
<p>ὦ φίλοι, οὐ γάρ πώ τι κακῶν ἀδαήμονές εἰμεν:  </p>
<p>οὐ μὲν δὴ τόδε μεῖζον ἕπει κακόν, ἢ ὅτε Κύκλωψ </p>
<p>εἴλει ἐνὶ σπῆι γλαφυρῷ κρατερῆφι βίηφιν:  </p>
<p>ἀλλὰ καὶ ἔνθεν ἐμῇ ἀρετῇ, βουλῇ τε νόῳ τε, </p>
<p>ἐκφύγομεν, καί που τῶνδε μνήσεσθαι ὀίω. </p>
<p>νῦν δ' ἄγεθ', ὡς ἂν ἐγὼ εἴπω, πειθώμεθα πάντες. </p>
<p>ὑμεῖς μὲν κώπῃσιν ἁλὸς ῥηγμῖνα βαθεῖαν </p>
<p>τύπτετε κληίδεσσιν ἐφήμενοι, αἴ κέ ποθι Ζεὺς </p>
<p>δώῃ τόνδε γ' ὄλεθρον ὑπεκφυγέειν καὶ ἀλύξαι:  </p>
<p>σοὶ δέ, κυβερνῆθ', ὧδ' ἐπιτέλλομαι:  ἀλλ' ἐνὶ θυμῷ </p>
<p>βάλλευ, ἐπεὶ νηὸς γλαφυρῆς οἰήια νωμᾷς. </p>
<p>τούτου μὲν καπνοῦ καὶ κύματος ἐκτὸς ἔεργε </p>
<p>νῆα, σὺ δὲ σκοπέλου ἐπιμαίεο, μή σε λάθῃσι </p>
<p>κεῖσ' ἐξορμήσασα καὶ ἐς κακὸν ἄμμε βάλῃσθα. </p>
<p>ὣς ἐφάμην, οἱ δ' ὦκα ἐμοῖς ἐπέεσσι πίθοντο. </p>
<p>Σκύλλην δ' οὐκέτ' ἐμυθεόμην, ἄπρηκτον ἀνίην, </p>
<p>μή πώς μοι δείσαντες ἀπολλήξειαν ἑταῖροι </p>
<p>εἰρεσίης, ἐντὸς δὲ πυκάζοιεν σφέας αὐτούς. </p>
<p>καὶ τότε δὴ Κίρκης μὲν ἐφημοσύνης ἀλεγεινῆς </p>
<p>λανθανόμην, ἐπεὶ οὔ τί μ' ἀνώγει θωρήσσεσθαι:  </p>
<p>αὐτὰρ ἐγὼ καταδὺς κλυτὰ τεύχεα καὶ δύο δοῦρε </p>
<p>μάκρ' ἐν χερσὶν ἑλὼν εἰς ἴκρια νηὸς ἔβαινον </p>
<p>πρῴρης: ἔνθεν γάρ μιν ἐδέγμην πρῶτα φανεῖσθαι </p>
<p>Σκύλλην πετραίην, ἥ μοι φέρε πῆμ' ἑτάροισιν. </p>
<p>οὐδέ πῃ ἀθρῆσαι δυνάμην, ἔκαμον δέ μοι ὄσσε </p>
<p>πάντῃ παπταίνοντι πρὸς ἠεροειδέα πέτρην. </p>
<p>ἡμεῖς μὲν στεινωπὸν ἀνεπλέομεν γοόωντες: </p>
<p>ἔνθεν μὲν Σκύλλη, ἑτέρωθι δὲ δῖα Χάρυβδις </p>
<p>δεινὸν ἀνερροίβδησε θαλάσσης ἁλμυρὸν ὕδωρ. </p>
<p>ἦ τοι ὅτ' ἐξεμέσειε, λέβης ὣς ἐν πυρὶ πολλῷ </p>
<p>πᾶσ' ἀναμορμύρεσκε κυκωμένη, ὑψόσε δ' ἄχνη </p>
<p>ἄκροισι σκοπέλοισιν ἐπ' ἀμφοτέροισιν ἔπιπτεν:  </p>
<p>ἀλλ' ὅτ' ἀναβρόξειε θαλάσσης ἁλμυρὸν ὕδωρ, </p>
<p>πᾶσ' ἔντοσθε φάνεσκε κυκωμένη, ἀμφὶ δὲ πέτρη </p>
<p>δεινὸν ἐβεβρύχει, ὑπένερθε δὲ γαῖα φάνεσκε </p>
<p>ψάμμῳ κυανέη:  τοὺς δὲ χλωρὸν δέος ᾕρει. </p>
<p>ἡμεῖς μὲν πρὸς τὴν ἴδομεν δείσαντες ὄλεθρον:  </p>
<p>τόφρα δέ μοι Σκύλλη γλαφυρῆς ἐκ νηὸς ἑταίρους </p>
<p>ἓξ ἕλεθ', οἳ χερσίν τε βίηφί τε φέρτατοι ἦσαν. </p>
<p>σκεψάμενος δ' ἐς νῆα θοὴν ἅμα καὶ μεθ' ἑταίρους </p>
<p>ἤδη τῶν ἐνόησα πόδας καὶ χεῖρας ὕπερθεν </p>
<p>ὑψόσ' ἀειρομένων:  ἐμὲ δὲ φθέγγοντο καλεῦντες </p>
<p>ἐξονομακλήδην, τότε γ' ὕστατον, ἀχνύμενοι κῆρ. </p>
<p>ὡς δ' ὅτ' ἐπὶ προβόλῳ ἁλιεὺς περιμήκεϊ ῥάβδῳ </p>
<p>ἰχθύσι τοῖς ὀλίγοισι δόλον κατὰ εἴδατα βάλλων </p>
<p>ἐς πόντον προΐησι βοὸς κέρας ἀγραύλοιο, </p>
<p>ἀσπαίροντα δ' ἔπειτα λαβὼν ἔρριψε θύραζε, </p>
<p>ὣς οἵ γ' ἀσπαίροντες ἀείροντο προτὶ πέτρας: </p>
<p>αὐτοῦ δ' εἰνὶ θύρῃσι κατήσθιε κεκληγῶτας </p>
<p>χεῖρας ἐμοὶ ὀρέγοντας ἐν αἰνῇ δηιοτῆτι:  </p>
<p>οἴκτιστον δὴ κεῖνο ἐμοῖς ἴδον ὀφθαλμοῖσι </p>
<p>πάντων, ὅσσ' ἐμόγησα πόρους ἁλὸς ἐξερεείνων. </p>
<p>αὐτὰρ ἐπεὶ πέτρας φύγομεν δεινήν τε Χάρυβδιν </p>
<p>Σκύλλην τ', αὐτίκ' ἔπειτα θεοῦ ἐς ἀμύμονα νῆσον </p>
<p>ἱκόμεθ':  ἔνθα δ' ἔσαν καλαὶ βόες εὐρυμέτωποι, </p>
<p>πολλὰ δὲ ἴφια μῆλ' Ὑπερίονος Ἠελίοιο. </p>
<p>δὴ τότ' ἐγὼν ἔτι πόντῳ ἐὼν ἐν νηὶ μελαίνῃ </p>
<p>μυκηθμοῦ τ' ἤκουσα βοῶν αὐλιζομενάων </p>
<p>οἰῶν τε βληχήν:  καί μοι ἔπος ἔμπεσε θυμῷ </p>
<p>μάντηος ἀλαοῦ, Θηβαίου Τειρεσίαο, </p>
<p>Κίρκης τ' Αἰαίης, ἥ μοι μάλα πόλλ' ἐπέτελλε </p>
<p>νῆσον ἀλεύασθαι τερψιμβρότου Ἠελίοιο. </p>
<p>δὴ τότ' ἐγὼν ἑτάροισι μετηύδων ἀχνύμενος κῆρ:  </p>
<p>κέκλυτέ μευ μύθων κακά περ πάσχοντες ἑταῖροι, </p>
<p>ὄφρ' ὑμῖν εἴπω μαντήια Τειρεσίαο </p>
<p>Κίρκης τ' Αἰαίης, ἥ μοι μάλα πόλλ' ἐπέτελλε </p>
<p>νῆσον ἀλεύασθαι τερψιμβρότου Ἠελίοιο:  </p>
<p>ἔνθα γὰρ αἰνότατον κακὸν ἔμμεναι ἄμμιν ἔφασκεν. </p>
<p>ἀλλὰ παρὲξ τὴν νῆσον ἐλαύνετε νῆα μέλαιναν. </p>
<p>ὣς ἐφάμην, τοῖσιν δὲ κατεκλάσθη φίλον ἦτορ. </p>
<p>αὐτίκα δ' Εὐρύλοχος στυγερῷ μ' ἠμείβετο μύθῳ:  </p>
<p>σχέτλιός εἰς, Ὀδυσεῦ:  περί τοι μένος, οὐδέ τι γυῖα </p>
<p>κάμνεις: ἦ ῥά νυ σοί γε σιδήρεα πάντα τέτυκται, </p>
<p>ὅς ῥ' ἑτάρους καμάτῳ ἁδηκότας ἠδὲ καὶ ὕπνῳ </p>
<p>οὐκ ἐάᾳς γαίης ἐπιβήμεναι, ἔνθα κεν αὖτε </p>
<p>νήσῳ ἐν ἀμφιρύτῃ λαρὸν τετυκοίμεθα δόρπον, </p>
<p>ἀλλ' αὔτως διὰ νύκτα θοὴν ἀλάλησθαι ἄνωγας </p>
<p>νήσου ἀποπλαγχθέντας ἐν ἠεροειδέι πόντῳ. </p>
<p>ἐκ νυκτῶν δ' ἄνεμοι χαλεποί, δηλήματα νηῶν, </p>
<p>γίγνονται:  πῇ κέν τις ὑπεκφύγοι αἰπὺν ὄλεθρον, </p>
<p>ἤν πως ἐξαπίνης ἔλθῃ ἀνέμοιο θύελλα, </p>
<p>ἢ Νότου ἢ Ζεφύροιο δυσαέος, οἵ τε μάλιστα </p>
<p>νῆα διαρραίουσι θεῶν ἀέκητι ἀνάκτων. </p>
<p>ἀλλ' ἦ τοι νῦν μὲν πειθώμεθα νυκτὶ μελαίνῃ </p>
<p>δόρπον θ' ὁπλισόμεσθα θοῇ παρὰ νηὶ μένοντες, </p>
<p>ἠῶθεν δ' ἀναβάντες ἐνήσομεν εὐρέι πόντῳ. </p>
<p>ὣς ἔφατ' Εὐρύλοχος, ἐπὶ δ' ᾔνεον ἄλλοι ἑταῖροι. </p>
<p>καὶ τότε δὴ γίγνωσκον ὃ δὴ κακὰ μήδετο δαίμων, </p>
<p>καί μιν φωνήσας ἔπεα πτερόεντα προσηύδων:  </p>
<p>Εὐρύλοχ', ἦ μάλα δή με βιάζετε μοῦνον ἐόντα. </p>
<p>ἀλλ' ἄγε νῦν μοι πάντες ὀμόσσατε καρτερὸν ὅρκον:  </p>
<p>εἴ κέ τιν' ἠὲ βοῶν ἀγέλην ἢ πῶυ μέγ' οἰῶν </p>
<p>εὕρωμεν, μή πού τις ἀτασθαλίῃσι κακῇσιν </p>
<p>ἢ βοῦν ἠέ τι μῆλον ἀποκτάνῃ:  ἀλλὰ ἕκηλοι </p>
<p>ἐσθίετε βρώμην, τὴν ἀθανάτη πόρε Κίρκη. </p>
<p>ὣς ἐφάμην, οἱ δ' αὐτίκ' ἀπώμνυον, ὡς ἐκέλευον. </p>
<p>αὐτὰρ ἐπεί ῥ' ὄμοσάν τε τελεύτησάν τε τὸν ὅρκον, </p>
<p>στήσαμεν ἐν λιμένι γλαφυρῷ ἐυεργέα νῆα </p>
<p>ἄγχ' ὕδατος γλυκεροῖο, καὶ ἐξαπέβησαν ἑταῖροι </p>
<p>νηός, ἔπειτα δὲ δόρπον ἐπισταμένως τετύκοντο. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>μνησάμενοι δὴ ἔπειτα φίλους ἔκλαιον ἑταίρους, </p>
<p>οὓς ἔφαγε Σκύλλη γλαφυρῆς ἐκ νηὸς ἑλοῦσα:  </p>
<p>κλαιόντεσσι δὲ τοῖσιν ἐπήλυθε νήδυμος ὕπνος. </p>
<p>ἦμος δὲ τρίχα νυκτὸς ἔην, μετὰ δ' ἄστρα βεβήκει, </p>
<p>ὦρσεν ἔπι ζαῆν ἄνεμον νεφεληγερέτα Ζεὺς </p>
<p>λαίλαπι θεσπεσίῃ, σὺν δὲ νεφέεσσι κάλυψε </p>
<p>γαῖαν ὁμοῦ καὶ πόντον:  ὀρώρει δ' οὐρανόθεν νύξ. </p>
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>νῆα μὲν ὡρμίσαμεν κοῖλον σπέος εἰσερύσαντες. </p>
<p>ἔνθα δ' ἔσαν νυμφέων καλοὶ χοροὶ ἠδὲ θόωκοι:  </p>
<p>καὶ τότ' ἐγὼν ἀγορὴν θέμενος μετὰ μῦθον ἔειπον:  </p>
<p>ὦ φίλοι, ἐν γὰρ νηὶ θοῇ βρῶσίς τε πόσις τε </p>
<p>ἔστιν, τῶν δὲ βοῶν ἀπεχώμεθα, μή τι πάθωμεν:  </p>
<p>δεινοῦ γὰρ θεοῦ αἵδε βόες καὶ ἴφια μῆλα, </p>
<p>Ἠελίου, ὃς πάντ' ἐφορᾷ καὶ πάντ' ἐπακούει. </p>
<p>ὣς ἐφάμην, τοῖσιν δ' ἐπεπείθετο θυμὸς ἀγήνωρ. </p>
<p>μῆνα δὲ πάντ' ἄλληκτος ἄη Νότος, οὐδέ τις ἄλλος </p>
<p>γίγνετ' ἔπειτ' ἀνέμων εἰ μὴ Εὖρός τε Νότος τε. </p>
<p>οἱ δ' ἧος μὲν σῖτον ἔχον καὶ οἶνον ἐρυθρόν, </p>
<p>τόφρα βοῶν ἀπέχοντο λιλαιόμενοι βιότοιο. </p>
<p>ἀλλ' ὅτε δὴ νηὸς ἐξέφθιτο ἤια πάντα, </p>
<p>καὶ δὴ ἄγρην ἐφέπεσκον ἀλητεύοντες ἀνάγκῃ, </p>
<p>ἰχθῦς ὄρνιθάς τε, φίλας ὅ τι χεῖρας ἵκοιτο, </p>
<p>γναμπτοῖς ἀγκίστροισιν, ἔτειρε δὲ γαστέρα λιμός: </p>
<p>δὴ τότ' ἐγὼν ἀνὰ νῆσον ἀπέστιχον, ὄφρα θεοῖσιν </p>
<p>εὐξαίμην, εἴ τίς μοι ὁδὸν φήνειε νέεσθαι. </p>
<p>ἀλλ' ὅτε δὴ διὰ νήσου ἰὼν ἤλυξα ἑταίρους, </p>
<p>χεῖρας νιψάμενος, ὅθ' ἐπὶ σκέπας ἦν ἀνέμοιο, </p>
<p>ἠρώμην πάντεσσι θεοῖς οἳ Ὄλυμπον ἔχουσιν:  </p>
<p>οἱ δ' ἄρα μοι γλυκὺν ὕπνον ἐπὶ βλεφάροισιν ἔχευαν. </p>
<p>Εὐρύλοχος δ' ἑτάροισι κακῆς ἐξήρχετο βουλῆς: </p>
<p>κέκλυτέ μευ μύθων κακά περ πάσχοντες ἑταῖροι. </p>
<p>πάντες μὲν στυγεροὶ θάνατοι δειλοῖσι βροτοῖσι, </p>
<p>λιμῷ δ' οἴκτιστον θανέειν καὶ πότμον ἐπισπεῖν. </p>
<p>ἀλλ' ἄγετ', Ἠελίοιο βοῶν ἐλάσαντες ἀρίστας </p>
<p>ῥέξομεν ἀθανάτοισι, τοὶ οὐρανὸν εὐρὺν ἔχουσιν. </p>
<p>εἰ δέ κεν εἰς Ἰθάκην ἀφικοίμεθα, πατρίδα γαῖαν, </p>
<p>αἶψά κεν Ἠελίῳ Ὑπερίονι πίονα νηὸν </p>
<p>τεύξομεν, ἐν δέ κε θεῖμεν ἀγάλματα πολλὰ καὶ ἐσθλά. </p>
<p>εἰ δὲ χολωσάμενός τι βοῶν ὀρθοκραιράων </p>
<p>νῆ' ἐθέλῃ ὀλέσαι, ἐπὶ δ' ἕσπωνται θεοὶ ἄλλοι, </p>
<p>βούλομ' ἅπαξ πρὸς κῦμα χανὼν ἀπὸ θυμὸν ὀλέσσαι, </p>
<p>ἢ δηθὰ στρεύγεσθαι ἐὼν ἐν νήσῳ ἐρήμῃ. </p>
<p>ὣς ἔφατ' Εὐρύλοχος, ἐπὶ δ' ᾔνεον ἄλλοι ἑταῖροι. </p>
<p>αὐτίκα δ' Ἠελίοιο βοῶν ἐλάσαντες ἀρίστας </p>
<p>ἐγγύθεν, οὐ γὰρ τῆλε νεὸς κυανοπρῴροιο </p>
<p>βοσκέσκονθ' ἕλικες καλαὶ βόες εὐρυμέτωποι:  </p>
<p>τὰς δὲ περίστησάν τε καὶ εὐχετόωντο θεοῖσιν, </p>
<p>φύλλα δρεψάμενοι τέρενα δρυὸς ὑψικόμοιο:  </p>
<p>οὐ γὰρ ἔχον κρῖ λευκὸν ἐυσσέλμου ἐπὶ νηός. </p>
<p>αὐτὰρ ἐπεί ῥ' εὔξαντο καὶ ἔσφαξαν καὶ ἔδειραν, </p>
<p>μηρούς τ' ἐξέταμον κατά τε κνίσῃ ἐκάλυψαν </p>
<p>δίπτυχα ποιήσαντες, ἐπ' αὐτῶν δ' ὠμοθέτησαν. </p>
<p>οὐδ' εἶχον μέθυ λεῖψαι ἐπ' αἰθομένοις ἱεροῖσιν, </p>
<p>ἀλλ' ὕδατι σπένδοντες ἐπώπτων ἔγκατα πάντα. </p>
<p>αὐτὰρ ἐπεὶ κατὰ μῆρ' ἐκάη καὶ σπλάγχνα πάσαντο, </p>
<p>μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν. </p>
<p>καὶ τότε μοι βλεφάρων ἐξέσσυτο νήδυμος ὕπνος, </p>
<p>βῆν δ' ἰέναι ἐπὶ νῆα θοὴν καὶ θῖνα θαλάσσης. </p>
<p>ἀλλ' ὅτε δὴ σχεδὸν ἦα κιὼν νεὸς ἀμφιελίσσης, </p>
<p>καὶ τότε με κνίσης ἀμφήλυθεν ἡδὺς ἀυτμή. </p>
<p>οἰμώξας δὲ θεοῖσι μέγ' ἀθανάτοισι γεγώνευν:  </p>
<p>Ζεῦ πάτερ ἠδ' ἄλλοι μάκαρες θεοὶ αἰὲν ἐόντες, </p>
<p>ἦ με μάλ' εἰς ἄτην κοιμήσατε νηλέι ὕπνῳ. </p>
<p>οἱ δ' ἕταροι μέγα ἔργον ἐμητίσαντο μένοντες. </p>
<p>ὠκέα δ' Ἠελίῳ Ὑπερίονι ἄγγελος ἦλθε </p>
<p>Λαμπετίη τανύπεπλος, ὅ οἱ βόας ἔκταμεν ἡμεῖς. </p>
<p>αὐτίκα δ' ἀθανάτοισι μετηύδα χωόμενος κῆρ:  </p>
<p>Ζεῦ πάτερ ἠδ' ἄλλοι μάκαρες θεοὶ αἰὲν ἐόντες, </p>
<p>τῖσαι δὴ ἑτάρους Λαερτιάδεω Ὀδυσῆος, </p>
<p>οἵ μευ βοῦς ἔκτειναν ὑπέρβιον, ᾗσιν ἐγώ γε </p>
<p>χαίρεσκον μὲν ἰὼν εἰς οὐρανὸν ἀστερόεντα, </p>
<p>ἠδ' ὁπότ' ἂψ ἐπὶ γαῖαν ἀπ' οὐρανόθεν προτραποίμην. </p>
<p>εἰ δέ μοι οὐ τίσουσι βοῶν ἐπιεικέ' ἀμοιβήν, </p>
<p>δύσομαι εἰς Ἀίδαο καὶ ἐν νεκύεσσι φαείνω. </p>
<p>τὸν δ' ἀπαμειβόμενος προσέφη νεφεληγερέτα Ζεύς: </p>
<p>Ἠέλι', ἦ τοι μὲν σὺ μετ' ἀθανάτοισι φάεινε </p>
<p>καὶ θνητοῖσι βροτοῖσιν ἐπὶ ζείδωρον ἄρουραν:  </p>
<p>τῶν δέ κ' ἐγὼ τάχα νῆα θοὴν ἀργῆτι κεραυνῷ </p>
<p>τυτθὰ βαλὼν κεάσαιμι μέσῳ ἐνὶ οἴνοπι πόντῳ. </p>
<p>ταῦτα δ' ἐγὼν ἤκουσα Καλυψοῦς ἠυκόμοιο:  </p>
<p>ἡ δ' ἔφη Ἑρμείαο διακτόρου αὐτὴ ἀκοῦσαι. </p>
<p>αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν, </p>
<p>νείκεον ἄλλοθεν ἄλλον ἐπισταδόν, οὐδέ τι μῆχος </p>
<p>εὑρέμεναι δυνάμεσθα, βόες δ' ἀποτέθνασαν ἤδη. </p>
<p>τοῖσιν δ' αὐτίκ' ἔπειτα θεοὶ τέραα προύφαινον:  </p>
<p>εἷρπον μὲν ῥινοί, κρέα δ' ἀμφ' ὀβελοῖσι μεμύκει, </p>
<p>ὀπταλέα τε καὶ ὠμά, βοῶν δ' ὣς γίγνετο φωνή. </p>
<p>ἑξῆμαρ μὲν ἔπειτα ἐμοὶ ἐρίηρες ἑταῖροι </p>
<p>δαίνυντ' Ἠελίοιο βοῶν ἐλάσαντες ἀρίστας: </p>
<p>ἀλλ' ὅτε δὴ ἕβδομον ἦμαρ ἐπὶ Ζεὺς θῆκε Κρονίων, </p>
<p>καὶ τότ' ἔπειτ' ἄνεμος μὲν ἐπαύσατο λαίλαπι θύων, </p>
<p>ἡμεῖς δ' αἶψ' ἀναβάντες ἐνήκαμεν εὐρέι πόντῳ, </p>
<p>ἱστὸν στησάμενοι ἀνά θ' ἱστία λεύκ' ἐρύσαντες. </p>
<p>ἀλλ' ὅτε δὴ τὴν νῆσον ἐλείπομεν, οὐδέ τις ἄλλη </p>
<p>φαίνετο γαιάων, ἀλλ' οὐρανὸς ἠδὲ θάλασσα, </p>
<p>δὴ τότε κυανέην νεφέλην ἔστησε Κρονίων </p>
<p>νηὸς ὕπερ γλαφυρῆς, ἤχλυσε δὲ πόντος ὑπ' αὐτῆς. </p>
<p>ἡ δ' ἔθει οὐ μάλα πολλὸν ἐπὶ χρόνον:  αἶψα γὰρ ἦλθε </p>
<p>κεκληγὼς Ζέφυρος μεγάλῃ σὺν λαίλαπι θύων, </p>
<p>ἱστοῦ δὲ προτόνους ἔρρηξ' ἀνέμοιο θύελλα </p>
<p>ἀμφοτέρους: ἱστὸς δ' ὀπίσω πέσεν, ὅπλα τε πάντα </p>
<p>εἰς ἄντλον κατέχυνθ'. ὁ δ' ἄρα πρυμνῇ ἐνὶ νηὶ </p>
<p>πλῆξε κυβερνήτεω κεφαλήν, σὺν δ' ὀστέ' ἄραξε </p>
<p>πάντ' ἄμυδις κεφαλῆς: ὁ δ' ἄρ' ἀρνευτῆρι ἐοικὼς </p>
<p>κάππεσ' ἀπ' ἰκριόφιν, λίπε δ' ὀστέα θυμὸς ἀγήνωρ. </p>
<p>Ζεὺς δ' ἄμυδις βρόντησε καὶ ἔμβαλε νηὶ κεραυνόν:  </p>
<p>ἡ δ' ἐλελίχθη πᾶσα Διὸς πληγεῖσα κεραυνῷ, </p>
<p>ἐν δὲ θεείου πλῆτο, πέσον δ' ἐκ νηὸς ἑταῖροι. </p>
<p>οἱ δὲ κορώνῃσιν ἴκελοι περὶ νῆα μέλαιναν </p>
<p>κύμασιν ἐμφορέοντο, θεὸς δ' ἀποαίνυτο νόστον. </p>
<p>αὐτὰρ ἐγὼ διὰ νηὸς ἐφοίτων, ὄφρ' ἀπὸ τοίχους </p>
<p>λῦσε κλύδων τρόπιος, τὴν δὲ ψιλὴν φέρε κῦμα, </p>
<p>ἐκ δέ οἱ ἱστὸν ἄραξε ποτὶ τρόπιν. αὐτὰρ ἐπ' αὐτῷ </p>
<p>ἐπίτονος βέβλητο, βοὸς ῥινοῖο τετευχώς: </p>
<p>τῷ ῥ' ἄμφω συνέεργον, ὁμοῦ τρόπιν ἠδὲ καὶ ἱστόν, </p>
<p>ἑζόμενος δ' ἐπὶ τοῖς φερόμην ὀλοοῖς ἀνέμοισιν. </p>
<p>ἔνθ' ἦ τοι Ζέφυρος μὲν ἐπαύσατο λαίλαπι θύων, </p>
<p>ἦλθε δ' ἐπὶ Νότος ὦκα, φέρων ἐμῷ ἄλγεα θυμῷ, </p>
<p>ὄφρ' ἔτι τὴν ὀλοὴν ἀναμετρήσαιμι Χάρυβδιν. </p>
<p>παννύχιος φερόμην, ἅμα δ' ἠελίῳ ἀνιόντι </p>
<p>ἦλθον ἐπὶ Σκύλλης σκόπελον δεινήν τε Χάρυβδιν. </p>
<p>ἡ μὲν ἀνερροίβδησε θαλάσσης ἁλμυρὸν ὕδωρ:  </p>
<p>αὐτὰρ ἐγὼ ποτὶ μακρὸν ἐρινεὸν ὑψόσ' ἀερθείς, </p>
<p>τῷ προσφὺς ἐχόμην ὡς νυκτερίς. οὐδέ πῃ εἶχον </p>
<p>οὔτε στηρίξαι ποσὶν ἔμπεδον οὔτ' ἐπιβῆναι:  </p>
<p>ῥίζαι γὰρ ἑκὰς εἶχον, ἀπήωροι δ' ἔσαν ὄζοι, </p>
<p>μακροί τε μεγάλοι τε, κατεσκίαον δὲ Χάρυβδιν. </p>
<p>νωλεμέως δ' ἐχόμην, ὄφρ' ἐξεμέσειεν ὀπίσσω </p>
<p>ἱστὸν καὶ τρόπιν αὖτις: ἐελδομένῳ δέ μοι ἦλθον </p>
<p>ὄψ':  ἦμος δ' ἐπὶ δόρπον ἀνὴρ ἀγορῆθεν ἀνέστη </p>
<p>κρίνων νείκεα πολλὰ δικαζομένων αἰζηῶν, </p>
<p>τῆμος δὴ τά γε δοῦρα Χαρύβδιος ἐξεφαάνθη. </p>
<p>ἧκα δ' ἐγὼ καθύπερθε πόδας καὶ χεῖρε φέρεσθαι, </p>
<p>μέσσῳ δ' ἐνδούπησα παρὲξ περιμήκεα δοῦρα, </p>
<p>ἑζόμενος δ' ἐπὶ τοῖσι διήρεσα χερσὶν ἐμῇσι. </p>
<p>Σκύλλην δ' οὐκέτ' ἔασε πατὴρ ἀνδρῶν τε θεῶν τε </p>
<p>εἰσιδέειν:  οὐ γάρ κεν ὑπέκφυγον αἰπὺν ὄλεθρον. </p>
<p>ἔνθεν δ' ἐννῆμαρ φερόμην, δεκάτῃ δέ με νυκτὶ </p>
<p>νῆσον ἐς Ὠγυγίην πέλασαν θεοί, ἔνθα Καλυψὼ </p>
<p>ναίει ἐυπλόκαμος, δεινὴ θεὸς αὐδήεσσα, </p>
<p>ἥ μ' ἐφίλει τ' ἐκόμει τε. τί τοι τάδε μυθολογεύω; </p>
<p>ἤδη γάρ τοι χθιζὸς ἐμυθεόμην ἐνὶ οἴκῳ </p>
<p>σοί τε καὶ ἰφθίμῃ ἀλόχῳ:  ἐχθρὸν δέ μοί ἐστιν </p>
<p>αὖτις ἀριζήλως εἰρημένα μυθολογεύειν. </p></div1>
<div1 lines="440" n="13">
<p>ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ, </p>
<p>κηληθμῷ δ' ἔσχοντο κατὰ μέγαρα σκιόεντα. </p>
<p>τὸν δ' αὖτ' Ἀλκίνοος ἀπαμείβετο φώνησέν τε:  </p>
<p>ὦ Ὀδυσεῦ, ἐπεὶ ἵκευ ἐμὸν ποτὶ χαλκοβατὲς δῶ, </p>
<p>ὑψερεφές, τῷ σ' οὔ τι παλιμπλαγχθέντα γ' ὀΐω </p>
<p>ἂψ ἀπονοστήσειν, εἰ καὶ μάλα πολλὰ πέπονθας. </p>
<p>ὑμέων δ' ἀνδρὶ ἑκάστῳ ἐφιέμενος τάδε εἴρω, </p>
<p>ὅσσοι ἐνὶ μεγάροισι γερούσιον αἴθοπα οἶνον </p>
<p>αἰεὶ πίνετ' ἐμοῖσιν, ἀκουάζεσθε δ' ἀοιδοῦ. </p>
<p>εἵματα μὲν δὴ ξείνῳ ἐϋξέστῃ ἐνὶ χηλῷ </p>
<p>κεῖται καὶ χρυσὸς πολυδαίδαλος ἄλλα τε πάντα </p>
<p>δῶρ', ὅσα Φαιήκων βουληφόροι ἐνθάδ' ἔνεικαν:  </p>
<p>ἀλλ' ἄγε οἱ δῶμεν τρίποδα μέγαν ἠδὲ λέβητα </p>
<p>ἀνδρακάς: ἡμεῖς δ' αὖτε ἀγειρόμενοι κατὰ δῆμον </p>
<p>τισόμεθ':  ἀργαλέον γὰρ ἕνα προικὸς χαρίσασθαι. </p>
<p>ὣς ἔφατ' Ἀλκίνοος, τοῖσιν δ' ἐπιὴνδανε μῦθος. </p>
<p>οἱ μὲν κακκείοντες ἔβαν οἶκόνδε ἕκαστος, </p>
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>νῆάδ' ἐπεσσεύοντο, φέρον δ' εὐήνορα χαλκόν. </p>
<p>καὶ τὰ μὲν εὖ κατέθηχ' ἱερὸν μένος Ἀλκινόοιο, </p>
<p>αὐτὸς ἰὼν διὰ νηὸς ὑπὸ ζυγά, μή τιν' ἑταίρων </p>
<p>βλάπτοι ἐλαυνόντων, ὁπότε σπερχοίατ' ἐρετμοῖς. </p>
<p>οἱ δ' εἰς Ἀλκινόοιο κίον καὶ δαῖτ' ἀλέγυνον. </p>
<p>τοῖσι δὲ βοῦν ἱέρευσ' ἱερὸν μένος Ἀλκινόοιο </p>
<p>Ζηνὶ κελαινεφέϊ Κρονίδῃ, ὃς πᾶσιν ἀνάσσει. </p>
<p>μῆρα δὲ κήαντες δαίνυντ' ἐρικυδέα δαῖτα </p>
<p>τερπόμενοι:  μετὰ δέ σφιν ἐμέλπετο θεῖος ἀοιδός, </p>
<p>Δημόδοκος, λαοῖσι τετιμένος. αὐτὰρ Ὀδυσσεὺς </p>
<p>πολλὰ πρὸς ἠέλιον κεφαλὴν τρέπε παμφανόωντα, </p>
<p>δῦναι ἐπειγόμενος: δὴ γὰρ μενέαινε νέεσθαι. </p>
<p>ὡς δ' ὅτ' ἀνὴρ δόρποιο λιλαίεται, ᾧ τε πανῆμαρ </p>
<p>νειὸν ἀν' ἕλκητον βόε οἴνοπε πηκτὸν ἄροτρον:  </p>
<p>ἀσπασίως δ' ἄρα τῷ κατέδυ φάος ἠελίοιο </p>
<p>δόρπον ἐποίχεσθαι, βλάβεται δέ τε γούνατ' ἰόντι:  </p>
<p>ὣς Ὀδυσῆ' ἀσπαστὸν ἔδυ φάος ἠελίοιο. </p>
<p>αἶψα δὲ Φαιήκεσσι φιληρέτμοισι μετηύδα, </p>
<p>Ἀλκινόῳ δὲ μάλιστα πιφαυσκόμενος φάτο μῦθον:  </p>
<p>Ἀλκίνοε κρεῖον, πάντων ἀριδείκετε λαῶν, </p>
<p>πέμπετέ με σπείσαντες ἀπήμονα, χαίρετε δ' αὐτοί:  </p>
<p>ἤδη γὰρ τετέλεσται ἅ μοι φίλος ἤθελε θυμός, </p>
<p>πομπὴ καὶ φίλα δῶρα, τά μοι θεοὶ Οὐρανίωνες </p>
<p>ὄλβια ποιήσειαν:  ἀμύμονα δ' οἴκοι ἄκοιτιν </p>
<p>νοστήσας εὕροιμι σὺν ἀρτεμέεσσι φίλοισιν. </p>
<p>ὑμεῖς δ' αὖθι μένοντες ἐϋφραίνοιτε γυναῖκας </p>
<p>κουριδίας καὶ τέκνα:  θεοὶ δ' ἀρετὴν ὀπάσειαν </p>
<p>παντοίην, καὶ μή τι κακὸν μεταδήμιον εἴη. </p>
<p>ὣς ἔφαθ', οἱ δ' ἄρα πάντες ἐπῄνεον ἠδ' ἐκέλευον </p>
<p>πεμπέμεναι τὸν ξεῖνον, ἐπεὶ κατὰ μοῖραν ἔειπεν. </p>
<p>καὶ τότε κήρυκα προσέφη μένος Ἀλκινόοιο:  </p>
<p>Ποντόνοε, κρητῆρα κερασσάμενος μέθυ νεῖμον </p>
<p>πᾶσιν ἀνὰ μέγαρον, ὄφρ' εὐξάμενοι Διὶ πατρὶ </p>
<p>τὸν ξεῖνον πέμπωμεν ἑὴν ἐς πατρίδα γαῖαν. </p>
<p>ὣς φάτο, Ποντόνοος δὲ μελίφρονα οἶνον ἐκίρνα, </p>
<p>νώμησεν δ' ἄρα πᾶσιν ἐπισταδόν:  οἱ δὲ θεοῖσιν </p>
<p>ἔσπεισαν μακάρεσσι, τοὶ οὐρανὸν εὐρὺν ἔχουσιν, </p>
<p>αὐτόθεν ἐξ ἑδρέων. ἀνὰ δ' ἵστατο δῖος Ὀδυσσεύς, </p>
<p>Ἀρήτῃ δ' ἐν χειρὶ τίθει δέπας ἀμφικύπελλον, </p>
<p>καί μιν φωνήσας ἔπεα πτερόεντα προσηύδα:  </p>
<p>χαῖρέ μοι, ὦ βασίλεια, διαμπερές, εἰς ὅ κε γῆρας </p>
<p>ἔλθῃ καὶ θάνατος, τά τ' ἐπ' ἀνθρώποισι πέλονται. </p>
<p>αὐτὰρ ἐγὼ νέομαι:  σὺ δὲ τέρπεο τῷδ' ἐνὶ οἴκῳ </p>
<p>παισί τε καὶ λαοῖσι καὶ Ἀλκινόῳ βασιλῆϊ. </p>
<p>ὣς εἰπὼν ὑπὲρ οὐδὸν ἐβήσετο δῖος Ὀδυσσεύς, </p>
<p>τῷ δ' ἅμα κήρυκα προΐει μένος Ἀλκινόοιο, </p>
<p>ἡγεῖσθαι ἐπὶ νῆα θοὴν καὶ θῖνα θαλάσσης: </p>
<p>Ἀρήτη δ' ἄρα οἱ δμῳὰς ἅμ' ἔπεμπε γυναῖκας, </p>
<p>τὴν μὲν φᾶρος ἔχουσαν ἐϋπλυνὲς ἠδὲ χιτῶνα, </p>
<p>τὴν δ' ἑτέρην χηλὸν πυκινὴν ἅμ' ὄπασσε κομίζειν:  </p>
<p>ἡ δ' ἄλλη σῖτόν τ' ἔφερεν καὶ οἶνον ἐρυθρόν. </p>
<p>αὐτὰρ ἐπεί ῥ' ἐπὶ νῆα κατήλυθον ἠδὲ θάλασσαν, </p>
<p>αἶψα τά γ' ἐν νηῒ γλαφυρῇ πομπῆες ἀγαυοὶ </p>
<p>δεξάμενοι κατέθεντο, πόσιν καὶ βρῶσιν ἅπασαν:  </p>
<p>κὰδ δ' ἄρ' Ὀδυσσῆϊ στόρεσαν ῥῆγός τε λίνον τε </p>
<p>νηὸς ἐπ' ἰκριόφιν γλαφυρῆς, ἵνα νήγρετον εὕδοι, </p>
<p>πρυμνῆς: ἂν δὲ καὶ αὐτὸς ἐβήσετο καὶ κατέλεκτο </p>
<p>σιγῇ:  τοὶ δὲ καθῖζον ἐπὶ κληῗσιν ἕκαστοι </p>
<p>κόσμῳ, πεῖσμα δ' ἔλυσαν ἀπὸ τρητοῖο λίθοις. </p>
<p>εὖθ' οἱ ἀνακλινθέντες ἀνερρίπτουν ἅλα πηδῷ, </p>
<p>καὶ τῷ νήδυμος ὕπνος ἐπὶ βλεφάροισιν ἔπιπτε, </p>
<p>νήγρετος, ἥδιστος, θανάτῳ ἄγχιστα ἐοικώς. </p>
<p>ἡ δ', ὥς τ' ἐν πεδίῳ τετράοροι ἄρσενες ἵπποι, </p>
<p>πάντες ἅμ' ὁρμηθέντες ὑπὸ πληγῇσιν ἱμάσθλης, </p>
<p>ὑψόσ' ἀειρόμενοι ῥίμφα πρήσσουσι κέλευθον, </p>
<p>ὣς ἄρα τῆς πρύμνη μὲν ἀείρετο, κῦμα δ' ὄπισθε </p>
<p>πορφύρεον μέγα θῦε πολυφλοίσβοιο θαλάσσης. </p>
<p>ἡ δὲ μάλ' ἀσφαλέως θέεν ἔμπεδον:  οὐδέ κεν ἴρηξ </p>
<p>κίρκος ὁμαρτήσειεν, ἐλαφρότατος πετεηνῶν. </p>
<p>ὣς ἡ ῥίμφα θέουσα θαλάσσης κύματ' ἔταμνεν, </p>
<p>ἄνδρα φέρουσα θεοῖς ἐναλίγκια μήδε' ἔχοντα:  </p>
<p>ὃς πρὶν μὲν μάλα πολλὰ πάθ' ἄλγεα ὃν κατὰ θυμὸν </p>
<p>ἀνδρῶν τε πτολέμους ἀλεγεινά τε κύματα πείρων, </p>
<p>δὴ τότε γ' ἀτρέμας εὗδε, λελασμένος ὅσσ' ἐπεπόνθει. </p>
<p>εὖτ' ἀστὴρ ὑπερέσχε φαάντατος, ὅς τε μάλιστα </p>
<p>ἔρχεται ἀγγέλλων φάος Ἠοῦς ἠριγενείης, </p>
<p>τῆμος δὴ νήσῳ προσεπίλνατο ποντοπόρος νηῦς. </p>
<p>Φόρκυνος δέ τίς ἐστι λιμήν, ἁλίοιο γέροντος, </p>
<p>ἐν δήμῳ Ἰθάκης: δύο δὲ προβλῆτες ἐν αὐτῷ </p>
<p>ἀκταὶ ἀπορρῶγες, λιμένος ποτιπεπτηυῖαι, </p>
<p>αἵ τ' ἀνέμων σκεπόωσι δυσαήων μέγα κῦμα </p>
<p>ἔκτοθεν:  ἔντοσθεν δέ τ' ἄνευ δεσμοῖο μένουσι </p>
<p>νῆες ἐΰσσελμοι, ὅτ' ἂν ὅρμου μέτρον ἵκωνται. </p>
<p>αὐτὰρ ἐπὶ κρατὸς λιμένος τανύφυλλος ἐλαίη, </p>
<p>ἀγχόθι δ' αὐτῆς ἄντρον ἐπήρατον ἠεροειδές, </p>
<p>ἱρὸν νυμφάων αἱ νηϊάδες καλέονται. </p>
<p>ἐν δὲ κρητῆρές τε καὶ ἀμφιφορῆες ἔασιν </p>
<p>λάϊνοι:  ἔνθα δ' ἔπειτα τιθαιβώσσουσι μέλισσαι. </p>
<p>ἐν δ' ἱστοὶ λίθεοι περιμήκεες, ἔνθα τε νύμφαι </p>
<p>φάρε' ὑφαίνουσιν ἁλιπόρφυρα, θαῦμα ἰδέσθαι:  </p>
<p>ἐν δ' ὕδατ' ἀενάοντα. δύω δέ τέ οἱ θύραι εἰσίν, </p>
<p>αἱ μὲν πρὸς Βορέαο καταιβαταὶ ἀνθρώποισιν, </p>
<p>αἱ δ' αὖ πρὸς Νότου εἰσὶ θεώτεραι:  οὐδέ τι κείνῃ </p>
<p>ἄνδρες ἐσέρχονται, ἀλλ' ἀθανάτων ὁδός ἐστιν. </p>
<p>ἔνθ' οἵ γ' εἰσέλασαν, πρὶν εἰδότες: ἡ μὲν ἔπειτα </p>
<p>ἠπείρῳ ἐπέκελσεν, ὅσον τ' ἐπὶ ἥμισυ πάσης, </p>
<p>σπερχομένη:  τοῖον γὰρ ἐπείγετο χέρσ' ἐρετάων:  </p>
<p>οἱ δ' ἐκ νηὸς βάντες ἐϋζύγου ἤπειρόνδε </p>
<p>πρῶτον Ὀδυσσῆα γλαφυρῆς ἐκ νηὸς ἄειραν </p>
<p>αὐτῷ σύν τε λίνῳ καὶ ῥήγεϊ σιγαλόεντι, </p>
<p>κὰδ δ' ἄρ' ἐπὶ ψαμάθῳ ἔθεσαν δεδμημένον ὕπνῳ, </p>
<p>ἐκ δὲ κτήματ' ἄειραν, ἅ οἱ Φαίηκες ἀγαυοὶ </p>
<p>ὤπασαν οἴκαδ' ἰόντι διὰ μεγάθυμον Ἀθήνην. </p>
<p>καὶ τὰ μὲν οὖν παρὰ πυθμέν' ἐλαίης ἀθρόα θῆκαν </p>
<p>ἐκτὸς ὁδοῦ, μή πώς τις ὁδιτάων ἀνθρώπων, </p>
<p>πρίν γ' Ὀδυσῆ' ἔγρεσθαι, ἐπελθὼν δηλήσαιτο:  </p>
<p>αὐτοὶ δ' αὖτ' οἶκόνδε πάλιν κίον. οὐδ' ἐνοσίχθων </p>
<p>λήθετ' ἀπειλάων, τὰς ἀντιθέῳ Ὀδυσῆϊ </p>
<p>πρῶτον ἐπηπείλησε, Διὸς δ' ἐξείρετο βουλήν:  </p>
<p>Ζεῦ πάτερ, οὐκέτ' ἐγώ γε μετ' ἀθανάτοισι θεοῖσι </p>
<p>τιμήεις ἔσομαι, ὅτε με βροτοὶ οὔ τι τίουσιν, </p>
<p>Φαίηκες, τοί πέρ τοι ἐμῆς ἔξ εἰσι γενέθλης. </p>
<p>καὶ γὰρ νῦν Ὀδυσῆ' ἐφάμην κακὰ πολλὰ παθόντα </p>
<p>οἴκαδ' ἐλεύσεσθαι:  νόστον δέ οἱ οὔ ποτ' ἀπηύρων </p>
<p>πάγχυ, ἐπεὶ σὺ πρῶτον ὑπέσχεο καὶ κατένευσας. </p>
<p>οἱ δ' εὕδοντ' ἐν νηῒ θοῇ ἐπὶ πόντον ἄγοντες </p>
<p>κάτθεσαν εἰν Ἰθάκῃ, ἔδοσαν δέ οἱ ἄσπετα δῶρα, </p>
<p>χαλκόν τε χρυσόν τε ἅλις ἐσθῆτά θ' ὑφαντήν, </p>
<p>πόλλ', ὅσ' ἂν οὐδέ ποτε Τροίης ἐξήρατ' Ὀδυσσεύς, </p>
<p>εἴ περ ἀπήμων ἦλθε, λαχὼν ἀπὸ ληΐδος αἶσαν. </p>
<p>τὸν δ' ἀπαμειβόμενος προσέφη νεφεληγερέτα Ζεὺς: </p>
<p>ὢ πόποι, ἐννοσίγαι' εὐρυσθενές, οἷον ἔειπες. </p>
<p>οὔ τί σ' ἀτιμάζουσι θεοί:  χαλεπὸν δέ κεν εἴη </p>
<p>πρεσβύτατον καὶ ἄριστον ἀτιμίῃσιν ἰάλλειν. </p>
<p>ἀνδρῶν δ' εἴ πέρ τίς σε βίῃ καὶ κάρτεϊ εἴκων </p>
<p>οὔ τι τίει. σοὶ δ' ἐστὶ καὶ ἐξοπίσω τίσις αἰεί. </p>
<p>ἔρξον ὅπως ἐθέλεις καί τοι φίλον ἔπλετο θυμῷ. </p>
<p>τὸν δ' ἠμείβετ' ἔπειτα Ποσειδάων ἐνοσίχθων:  </p>
<p>αἶψά κ' ἐγὼν ἔρξαιμι, κελαινεφές, ὡς ἀγορεύεις: </p>
<p>ἀλλὰ σὸν αἰεὶ θυμὸν ὀπίζομαι ἠδ' ἀλεείνω. </p>
<p>νῦν αὖ Φαιήκων ἐθέλω περικαλλέα νῆα, </p>
<p>ἐκ πομπῆς ἀνιοῦσαν, ἐν ἠεροειδέϊ πόντῳ </p>
<p>ῥαῖσαι, ἵν' ἤδη σχῶνται, ἀπολλήξωσι δὲ πομπῆς </p>
<p>ἀνθρώπων, μέγα δέ σφιν ὄρος πόλει ἀμφικαλύψαι. </p>
<p>τὸν δ' ἀπαμειβόμενος προσέφη νεφεληγερέτα Ζεύς: </p>
<p>ὢ πέπον, ὡς μὲν ἐμῷ θυμῷ δοκεῖ εἶναι ἄριστα, </p>
<p>ὁππότε κεν δὴ πάντες ἐλαυνομένην προΐδωνται </p>
<p>λαοὶ ἀπὸ πτόλιος, θεῖναι λίθον ἐγγύθι γαίης </p>
<p>νηῒ θοῇ ἴκελον, ἵνα θαυμάζωσιν ἅπαντες </p>
<p>ἄνθρωποι, μέγα δέ σφιν ὄρος πόλει ἀμφικαλύψαι. </p>
<p>αὐτὰρ ἐπεὶ τό γ' ἄκουσε Ποσειδάων ἐνοσίχθων, </p>
<p>βῆ ῥ' ἴμεν ἐς Σχερίην, ὅθι Φαίηκες γεγάασιν. </p>
<p>ἔνθ' ἔμεν':  ἡ δὲ μάλα σχεδὸν ἤλυθε ποντοπόρος νηῦς </p>
<p>ῥίμφα διωκομένη:  τῆς δὲ σχεδὸν ἦλθ' ἐνοσίχθων, </p>
<p>ὅς μιν λᾶαν ἔθηκε καὶ ἐρρίζωσεν ἔνερθε </p>
<p>χειρὶ καταπρηνεῖ ἐλάσας: ὁ δὲ νόσφι βεβήκει. </p>
<p>οἱ δὲ πρὸς ἀλλήλους ἔπεα πτερόεντ' ἀγόρευον </p>
<p>Φαίηκες δολιχήρετμοι, ναυσίκλυτοι ἄνδρες. </p>
<p>ὧδε δέ τις εἴπεσκεν ἰδὼν ἐς πλησίον ἄλλον:  </p>
<p>ὤ μοι, τίς δὴ νῆα θοὴν ἐπέδησ' ἐνὶ πόντῳ </p>
<p>οἴκαδ' ἐλαυνομένην; καὶ δὴ προὐφαίνετο πᾶσα. </p>
<p>ὣς ἄρα τις εἴπεσκε:  τὰ δ' οὐκ ἴσαν ὡς ἐτέτυκτο. </p>
<p>τοῖσιν δ' Ἀλκίνοος ἀγορήσατο καὶ μετέειπεν:  </p>
<p>ὢ πόποι, ἦ μάλα δή με παλαίφατα θέσφαθ' ἱκάνει </p>
<p>πατρὸς ἐμοῦ, ὃς ἔφασκε Ποσειδάων' ἀγάσασθαι </p>
<p>ἡμῖν, οὕνεκα πομποὶ ἀπήμονές εἰμεν ἁπάντων. </p>
<p>φῆ ποτὲ Φαιήκων ἀνδρῶν περικαλλέα, νῆα, </p>
<p>ἐκ πομπῆς ἀνιοῦσαν, ἐν ἠεροειδέϊ πόντῳ </p>
<p>ῥαισέμεναι, μέγα δ' ἧμιν ὄρος πόλει ἀμφικαλύψειν. </p>
<p>ὣς ἀγόρευ' ὁ γέρων:  τὰ δὲ δὴ νῦν πάντα τελεῖται. </p>
<p>ἀλλ' ἄγεθ', ὡς ἂν ἐγὼ εἴπω, πειθώμεθα πάντες: </p>
<p>πομπῆς μὲν παύσασθε βροτῶν, ὅτε κέν τις ἵκηται </p>
<p>ἡμέτερον προτὶ ἄστυ:  Ποσειδάωνι δὲ ταύρους </p>
<p>δώδεκα κεκριμένους ἱερεύσομεν, αἴ κ' ἐλεήσῃ, </p>
<p>μηδ' ἡμῖν περίμηκες ὄρος πόλει ἀμφικαλύψῃ. </p>
<p>ὣς ἔφαθ', οἱ δ' ἔδεισαν, ἑτοιμάσσαντο δὲ ταύρους. </p>
<p>ὣς οἱ μέν ῥ' εὔχοντο Ποσειδάωνι ἄνακτι </p>
<p>δήμου Φαιήκων ἡγήτορες ἠδὲ μέδοντες, </p>
<p>ἑσταότες περὶ βωμόν. ὁ δ' ἔγρετο δῖος Ὀδυσσεὺς </p>
<p>εὕδων ἐν γαίῃ πατρωΐῃ, οὐδέ μιν ἔγνω, </p>
<p>ἤδη δὴν ἀπεών:  περὶ γὰρ θεὸς ἠέρα χεῦε </p>
<p>Παλλὰς Ἀθηναίη, κούρη Διός, ὄφρα μιν αὐτὸν </p>
<p>ἄγνωστον τεύξειεν ἕκαστά τε μυθήσαιτο, </p>
<p>μή μιν πρὶν ἄλοχος γνοίη ἀστοί τε φίλοι τε, </p>
<p>πρὶν πᾶσαν μνηστῆρας ὑπερβασίην ἀποτῖσαι. </p>
<p>τοὔνεκ' ἄρ' ἀλλοειδέα φαινέσκετο πάντα ἄνακτι, </p>
<p>ἀτραπιτοί τε διηνεκέες λιμένες τε πάνορμοι </p>
<p>πέτραι τ' ἠλίβατοι καὶ δένδρεα τηλεθόωντα. </p>
<p>στῆ δ' ἄρ' ἀναΐξας καί ῥ' εἴσιδε πατρίδα γαῖαν:  </p>
<p>ᾤμωξέν τ' ἄρ ἔπειτα καὶ ὣ πεπλήγετο μηρὼ </p>
<p>χερσὶ καταπρηνέσσ', ὀλοφυρόμενος δ' ἔπος ηὔδα:  </p>
<p>ὤ μοι ἐγώ, τέων αὖτε βροτῶν ἐς γαῖαν ἱκάνω; </p>
<p>ἦ ῥ' οἵ γ' ὑβρισταί τε καὶ ἄγριοι οὐδὲ δίκαιοι, </p>
<p>ἦε φιλόξεινοι, καί σφιν νόος ἐστὶ θεουδής; </p>
<p>πῇ δὴ χρήματα πολλὰ φέρω τάδε; πῇ τε καὶ αὐτὸς </p>
<p>πλάζομαι; αἴθ' ὄφελον μεῖναι παρὰ Φαιήκεσσιν </p>
<p>αὐτοῦ:  ἐγὼ δέ κεν ἄλλον ὑπερμενέων βασιλήων </p>
<p>ἐξικόμην, ὅς κέν μ' ἐφίλει καὶ ἔπεμπε νέεσθαι. </p>
<p>νῦν δ' οὔτ' ἄρ πῃ θέσθαι ἐπίσταμαι, οὐδὲ μὲν αὐτοῦ </p>
<p>καλλείψω, μή πώς μοι ἕλωρ ἄλλοισι γένηται. </p>
<p>ὢ πόποι, οὐκ ἄρα πάντα νοήμονες οὐδὲ δίκαιοι </p>
<p>ἦσαν Φαιήκων ἡγήτορες ἠδὲ μέδοντες, </p>
<p>οἵ μ' εἰς ἄλλην γαῖαν ἀπήγαγον, ἦ τέ μ' ἔφαντο </p>
<p>ἄξειν εἰς Ἰθάκην εὐδείελον, οὐδ' ἐτέλεσσαν. </p>
<p>Ζεὺς σφέας τίσαιτο ἱκετήσιος, ὅς τε καὶ ἄλλους </p>
<p>ἀνθρώπους ἐφορᾷ καὶ τίνυται ὅς τις ἁμάρτῃ. </p>
<p>ἀλλ' ἄγε δὴ τὰ χρήματ' ἀριθμήσω καὶ ἴδωμαι, </p>
<p>μή τί μοι οἴχωνται κοίλης ἐπὶ νηὸς ἄγοντες. </p>
<p>ὣς εἰπὼν τρίποδας περικαλλέας ἠδὲ λέβητας </p>
<p>ἠρίθμει καὶ χρυσὸν ὑφαντά τε εἵματα καλά. </p>
<p>τῶν μὲν ἄρ' ὀύ τι πόθει:  ὁ δ' ὀδύρετο πατρίδα γαῖαν </p>
<p>ἑρπύζων παρὰ θῖνα πολυφλοίσβοιο θαλάσσης, </p>
<p>πόλλ' ὀλοφυρόμενος. σχεδόθεν δέ οἱ ἦλθεν Ἀθήνη, </p>
<p>ἀνδρὶ δέμας εἰκυῖα νέῳ, ἐπιβώτορι μήλων, </p>
<p>παναπάλῳ, οἷοί τε ἀνάκτων παῖδες ἔασι, </p>
<p>δίπτυχον ἀμφ' ὤμοισιν ἔχουσ' εὐεργέα λώπην:  </p>
<p>ποσσὶ δ' ὑπὸ λιπαροῖσι πέδιλ' ἔχε, χερσὶ δ' ἄκοντα. </p>
<p>τὴν δ' Ὀδυσεὺς γήθησεν ἰδὼν καὶ ἐναντίος ἦλθε, </p>
<p>καί μιν φωνήσας ἔπεα πτερόεντα προσηύδα:  </p>
<p>ὦ φίλ', ἐπεί σε πρῶτα κιχάνω τῷδ' ἐνὶ χώρῳ, </p>
<p>χαῖρέ τε καὶ μή μοί τι κακῷ νόῳ ἀντιβολήσαις, </p>
<p>ἀλλὰ σάω μὲν ταῦτα, σάω δ' ἐμέ:  σοὶ γὰρ ἐγώ γε </p>
<p>εὔχομαι ὥς τε θεῷ καί σευ φίλα γούναθ' ἱκάνω. </p>
<p>καί μοι τοῦτ' ἀγόρευσον ἐτήτυμον, ὄφρ' ἐῢ εἰδῶ:  </p>
<p>τίς γῆ, τίς δῆμος, τίνες ἀνέρες ἐγγεγάασιν; </p>
<p>ἦ πού τις νήσων εὐδείελος, ἦέ τις ἀκτὴ </p>
<p>κεῖθ' ἁλὶ κεκλιμένη ἐριβώλακος ἠπείροιο; </p>
<p>τὸν δ' αὖτε προσέειπε θεὰ γλαυκῶπις Ἀθήνη:  </p>
<p>νήπιός εἰς, ὦ ξεῖν', ἢ τηλόθεν εἰλήλουθας, </p>
<p>εἰ δὴ τήνδε τε γαῖαν ἀνείρεαι. οὐδέ τι λίην </p>
<p>οὕτω νώνυμός ἐστιν:  ἴσασι δέ μιν μάλα πολλοί, </p>
<p>ἠμὲν ὅσοι ναίουσι πρὸς ἠῶ τ' ἠέλιόν τε, </p>
<p>ἠδ' ὅσσοι μετόπισθε ποτὶ ζόφον ἠερόεντα. </p>
<p>ἦ τοι μὲν τρηχεῖα καὶ οὐχ ἱππήλατός ἐστιν, </p>
<p>οὐδὲ λίην λυπρή, ἀτὰρ οὐδ' εὐρεῖα τέτυκται. </p>
<p>ἐν μὲν γάρ οἱ σῖτος ἀθέσφατος, ἐν δέ τε οἶνος </p>
<p>γίγνεται:  αἰεὶ δ' ὄμβρος ἔχει τεθαλυῖά τ' ἐέρση:  </p>
<p>αἰγίβοτος δ' ἀγαθὴ καὶ βούβοτος: ἔστι μὲν ὕλη </p>
<p>παντοίη, ἐν δ' ἀρδμοὶ ἐπηετανοὶ παρέασι. </p>
<p>τῷ τοι, ξεῖν', Ἰθάκης γε καὶ ἐς Τροίην ὄνομ' ἵκει, </p>
<p>τήν περ τηλοῦ φασὶν Ἀχαιΐδος ἔμμεναι αἴης. </p>
<p>ὣς φάτο, γήθησεν δὲ πολύτλας δῖος Ὀδυσσεύς, </p>
<p>χαίρων ᾗ γαίῃ πατρωΐῃ, ὥς οἱ ἔειπε </p>
<p>Παλλὰς Ἀθηναίη, κούρη Διὸς, αἰγιόχοιο:  </p>
<p>καί μιν φωνήσας ἔπεα πτερόεντα προσηύδα:  </p>
<p>οὐδ' ὅ γ' ἀληθέα εἶπε, πάλιν δ' ὅ γε λάζετο μῦθον, </p>
<p>αἰεὶ ἐνὶ στήθεσσι νόον πολυκερδέα νωμῶν:  </p>
<p>πυνθανόμην Ἰθάκης γε καὶ ἐν Κρήτῃ εὐρείῃ, </p>
<p>τηλοῦ ὑπὲρ πόντου:  νῦν δ' εἰλήλουθα καὶ αὐτὸς </p>
<p>χρήμασι σὺν τοίσδεσσι:  λιπὼν δ' ἔτι παισὶ τοσαῦτα </p>
<p>φεύγω, ἐπεὶ φίλον υἷα κατέκτανον Ἰδομενῆος, </p>
<p>Ὀρσίλοχον πόδας ὠκύν, ὃς ἐν Κρήτῃ εὐρείῃ </p>
<p>ἀνέρας ἀλφηστὰς νίκα ταχέεσσι πόδεσσιν, </p>
<p>οὕνεκά με στερέσαι τῆς ληΐδος ἤθελε πάσης </p>
<p>Τρωϊάδος, τῆς εἵνεκ' ἐγὼ πάθον ἄλγεα θυμῷ, </p>
<p>ἀνδρῶν τε πτολέμους ἀλεγεινά τε κύματα πείρων, </p>
<p>οὕνεκ' ἄρ' οὐχ ᾧ πατρὶ χαριζόμενος θεράπευον </p>
<p>δήμῳ ἔνι Τρώων, ἀλλ' ἄλλων ἦρχον ἑταίρων. </p>
<p>τὸν μὲν ἐγὼ κατιόντα βάλον χαλκήρεϊ δουρὶ </p>
<p>ἀγρόθεν, ἐγγὺς ὁδοῖο λοχησάμενος σὺν ἑταίρῳ:  </p>
<p>νὺξ δὲ μάλα δνοφερὴ κάτεχ' οὐρανόν, οὐδέ τις ἡμέας </p>
<p>ἀνθρώπων ἐνόησε, λάθον δέ ἑ θυμὸν ἀπούρας. </p>
<p>αὐτὰρ ἐπεὶ δὴ τόν γε κατέκτανον ὀξέϊ χαλκῷ, </p>
<p>αὐτίκ' ἐγὼν ἐπὶ νῆα κιὼν Φοίνικας ἀγαυοὺς </p>
<p>ἐλλισάμην, καί σφιν μενοεικέα ληΐδα δῶκα:  </p>
<p>τούς μ' ἐκέλευσα Πύλονδε καταστῆσαι καὶ ἐφέσσαι </p>
<p>ἢ εἰς Ἤλιδα δῖαν, ὅθι κρατέουσιν Ἐπειοί. </p>
<p>ἀλλ' ἦ τοι σφέας κεῖθεν ἀπώσατο ἲς ἀνέμοιο </p>
<p>πόλλ' ἀεκαζομένους, οὐδ' ἤθελον ἐξαπατῆσαι. </p>
<p>κεῖθεν δὲ πλαγχθέντες ἱκάνομεν ἐνθάδε νυκτός. </p>
<p>σπουδῇ δ' ἐς λιμένα προερέσσαμεν, οὐδέ τις ἡμῖν </p>
<p>δόρπου μνῆστις ἔην, μάλα περ χατέουσιν ἑλέσθαι, </p>
<p>ἀλλ' αὔτως ἀποβάντες ἐκείμεθα νηὸς ἅπαντες. </p>
<p>ἔνθ' ἐμὲ μὲν γλυκὺς ὕπνος ἐπήλυθε κεκμηῶτα, </p>
<p>οἱ δὲ χρήματ' ἐμὰ γλαφυρῆς ἐκ νηὸς ἑλόντες </p>
<p>κάτθεσαν, ἔνθα περ αὐτὸς ἐπὶ ψαμάθοισιν ἐκείμην. </p>
<p>οἱ δ' ἐς Σιδονίην εὖ ναιομένην ἀναβάντες </p>
<p>ᾤχοντ':  αὐτὰρ ἐγὼ λιπόμην ἀκαχήμενος ἦτορ. </p>
<p>ὣς φάτο, μείδησεν δὲ θεὰ γλαυκῶπις Ἀθήνη, </p>
<p>χειρί τέ μιν κατέρεξε:  δέμας δ' ἤϊκτο γυναικὶ </p>
<p>καλῇ τε μεγάλῃ τε καὶ ἀγλαὰ ἔργα ἰδυίῃ:  </p>
<p>καί μιν φωνήσασ' ἔπεα πτερόεντα προσηύδα:  </p>
<p>κερδαλέος κ' εἴη καὶ ἐπίκλοπος ὅς σε παρέλθοι </p>
<p>ἐν πάντεσσι δόλοισι, καὶ εἰ θεὸς ἀντιάσειε. </p>
<p>σχέτλιε, ποικιλομῆτα, δόλων ἆτ', οὐκ ἄρ' ἔμελλες, </p>
<p>οὐδ' ἐν σῇ περ ἐὼν γαίῃ, λήξειν ἀπατάων </p>
<p>μύθων τε κλοπίων, οἵ τοι πεδόθεν φίλοι εἰσίν. </p>
<p>ἀλλ' ἄγε, μηκέτι ταῦτα λεγώμεθα, εἰδότες ἄμφω </p>
<p>κέρδε', ἐπεὶ σὺ μέν ἐσσι βροτῶν ὄχ' ἄριστος ἁπάντων </p>
<p>βουλῇ καὶ μύθοισιν, ἐγὼ δ' ἐν πᾶσι θεοῖσι </p>
<p>μήτι τε κλέομαι καὶ κέρδεσιν:  οὐδὲ σύ γ' ἔγνως </p>
<p>Παλλάδ' Ἀθηναίην, κούρην Διός, ἥ τέ τοι αἰεὶ </p>
<p>ἐν πάντεσσι πόνοισι παρίσταμαι ἠδὲ φυλάσσω, </p>
<p>καὶ δέ σε Φαιήκεσσι φίλον πάντεσσιν ἔθηκα, </p>
<p>νῦν αὖ δεῦρ' ἱκόμην, ἵνα τοι σὺν μῆτιν ὑφήνω </p>
<p>χρήματά τε κρύψω, ὅσα τοι Φαίηκες ἀγαυοὶ </p>
<p>ὤπασαν οἴκαδ' ἰόντι ἐμῇ βουλῇ τε νόῳ τε, </p>
<p>εἴπω θ' ὅσσα τοι αἶσα δόμοις ἔνι ποιητοῖσι </p>
<p>κήδε' ἀνασχέσθαι:  σὺ δὲ τετλάμεναι καὶ ἀνάγκῃ, </p>
<p>μηδέ τῳ ἐκφάσθαι μήτ' ἀνδρῶν μήτε γυναικῶν, </p>
<p>πάντων, οὕνεκ' ἄρ' ἦλθες ἀλώμενος, ἀλλὰ σιωπῇ </p>
<p>πάσχειν ἄλγεα πολλά, βίας ὑποδέγμενος ἀνδρῶν. </p>
<p>τὴν δ' ἀπαμειβόμενος προσέφη πολύμητις Ὀδυσσεύς: </p>
<p>ἀργαλέον σε, θεά, γνῶναι βροτῷ ἀντιάσαντι, </p>
<p>καὶ μάλ' ἐπισταμένῳ:  σὲ γὰρ αὐτὴν παντὶ ἐΐσκεις. </p>
<p>τοῦτο δ' ἐγὼν εὖ οἶδ', ὅτι μοι πάρος ἠπίη ἦσθα, </p>
<p>ἧος ἐνὶ Τροίῃ πολεμίζομεν υἷες Ἀχαιῶν. </p>
<p>αὐτὰρ ἐπεὶ Πριάμοιο πόλιν διεπέρσαμεν αἰπήν, </p>
<p>βῆμεν δ' ἐν νήεσσι, θεὸς δ' ἐκέδασσεν Ἀχαιούς, </p>
<p>οὔ σέ γ' ἔπειτα ἴδον, κούρη Διός, οὐδ' ἐνόησα </p>
<p>νηὸς ἐμῆς ἐπιβᾶσαν, ὅπως τί μοι ἄλγος ἀλάλκοις. </p>
<p>ἀλλ' αἰεὶ φρεσὶν ᾗσιν ἔχων δεδαϊγμένον ἦτορ </p>
<p>ἠλώμην, ἧός με θεοὶ κακότητος ἔλυσαν:  </p>
<p>πρίν γ' ὅτε Φαιήκων ἀνδρῶν ἐν πίονι δήμῳ </p>
<p>θάρσυνάς τε ἔπεσσι καὶ ἐς πόλιν ἤγαγες αὐτή. </p>
<p>νῦν δέ σε πρὸς πατρὸς γουνάζομαιοὐ γὰρ ὀΐω </p>
<p>ἥκειν εἰς Ἰθάκην εὐδείελον, ἀλλά τιν' ἄλλην </p>
<p>γαῖαν ἀναστρέφομαι:  σὲ δὲ κερτομέουσαν ὀΐω </p>
<p>ταῦτ' ἀγορευέμεναι, ἵν' ἐμὰς φρένας ἠπεροπεύσῃς </p>
<p>εἰπέ μοι εἰ ἐτεόν γε φίλην ἐς πατρίδ' ἱκάνω. </p>
<p>τὸν δ' ἠμείβετ' ἔπειτα θεὰ γλαυκῶπις Ἀθήνη:  </p>
<p>αἰεί τοι τοιοῦτον ἐνὶ στήθεσσι νόημα:  </p>
<p>τῷ σε καὶ οὐ δύναμαι προλιπεῖν δύστηνον ἐόντα, </p>
<p>οὕνεκ' ἐπητής ἐσσι καὶ ἀγχίνοος καὶ ἐχέφρων. </p>
<p>ἀσπασίως γάρ κ' ἄλλος ἀνὴρ ἀλαλήμενος ἐλθὼν </p>
<p>ἵετ' ἐνὶ μεγάροις ἰδέειν παῖδάς τ' ἄλοχόν τε:  </p>
<p>σοὶ δ' οὔ πω φίλον ἐστὶ δαήμεναι οὐδὲ πυθέσθαι, </p>
<p>πρίν γ' ἔτι σῆς ἀλόχου πειρήσεαι, ἥ τέ τοι αὔτως </p>
<p>ἧσται ἐνὶ μεγάροισιν, ὀϊζυραὶ δέ οἱ αἰεὶ </p>
<p>φθίνουσιν νύκτες τε καὶ ἤματα δάκρυ χεούσῃ. </p>
<p>αὐτὰρ ἐγὼ τὸ μὲν οὔ ποτ' ἀπίστεον, ἀλλ' ἐνὶ θυμῷ </p>
<p>ᾔδε', ὃ νοστήσεις ὀλέσας ἄπο πάντας ἑταίρους: </p>
<p>ἀλλά τοι οὐκ ἐθέλησα Ποσειδάωνι μάχεσθαι </p>
<p>πατροκασιγνήτῳ, ὅς τοι κότον ἔνθετο θυμῷ, </p>
<p>χωόμενος ὅτι οἱ υἱὸν φίλον ἐξαλάωσας. </p>
<p>ἀλλ' ἄγε τοι δείξω Ἰθάκης ἕδος, ὄφρα πεποίθῃς. </p>
<p>Φόρκυνος μὲν ὅδ' ἐστὶ λιμήν, ἁλίοιο γέροντος, </p>
<p>ἥδε δ' ἐπὶ κρατὸς λιμένος τανύφυλλος ἐλαίη:  </p>
<p>ἀγχόθι δ' αὐτῆς ἄντρον ἐπήρατον ἠεροειδές, </p>
<p>ἱρὸν νυμφάων, αἳ νηϊάδες καλέονται:  </p>
<p>τοῦτο δέ τοι σπέος ἐστὶ κατηρεφές, ἔνθα σὺ πολλὰς </p>
<p>ἔρδεσκες νύμφῃσι τεληέσσας ἑκατόμβας: </p>
<p>τοῦτο δὲ Νήριτόν ἐστιν ὄρος καταειμένον ὕλῃ. </p>
<p>ὣς εἰποῦσα θεὰ σκέδασ' ἠέρα, εἴσατο δὲ χθών:  </p>
<p>γήθησέν τ' ἄρ' ἔπειτα πολύτλας δῖος Ὀδυσσεύς, </p>
<p>χαίρων ᾗ γαίῃ, κύσε δὲ ζείδωρον ἄρουραν. </p>
<p>αὐτίκα δὲ νύμφῃς ἠρήσατο, χεῖρας ἀνασχών:  </p>
<p>νύμφαι νηϊάδες, κοῦραι Διός, οὔ ποτ' ἐγώ γε </p>
<p>ὄψεσθ' ὔμμ' ἐφάμην:  νῦν δ' εὐχωλῇς ἀγανῇσι </p>
<p>χαίρετ':  ἀτὰρ καὶ δῶρα διδώσομεν, ὡς τὸ πάρος περ, </p>
<p>αἴ κεν ἐᾷ πρόφρων με Διὸς θυγάτηρ ἀγελείη </p>
<p>αὐτόν τε ζώειν καί μοι φίλον υἱὸν ἀέξῃ. </p>
<p>τὸν δ' αὖτε προσέειπε θεὰ γλαυκῶπις Ἀθήνη:  </p>
<p>θάρσει, μή τοι ταῦτα μετὰ φρεσὶ σῇσι μελόντων. </p>
<p>ἀλλὰ χρήματα μὲν μυχῷ ἄντρου θεσπεσίοιο </p>
<p>θείμεν αὐτίκα νῦν, ἵνα περ τάδε τοι σόα μίμνῃ:  </p>
<p>αὐτοὶ δὲ φραζώμεθ' ὅπως ὄχ' ἄριστα γένηται. </p>
<p>ὣς εἰποῦσα θεὰ δῦνε σπέος ἠεροειδές, </p>
<p>μαιομένη κευθμῶνας ἀνὰ σπέος: αὐτὰρ Ὀδυσσεὺς </p>
<p>ἆσσον πάντ' ἐφόρει, χρυσὸν καὶ ἀτειρέα χαλκὸν </p>
<p>εἵματά τ' εὐποίητα, τά οἱ Φαίηκες ἔδωκαν. </p>
<p>καὶ τὰ μὲν εὖ κατέθηκε, λίθον δ' ἐπέθηκε θύρῃσι </p>
<p>Παλλὰς Ἀθηναίη, κούρη Διὸς αἰγιόχοιο. </p>
<p>τὼ δὲ καθεζομένω ἱερῆς παρὰ πυθμέν' ἐλαίης </p>
<p>φραζέσθην μνηστῆρσιν ὑπερφιάλοισιν ὄλεθρον. </p>
<p>τοῖσι δὲ μύθων ἦρχε θεὰ γλαυκῶπις Ἀθήνη:  </p>
<p>διογενὲς Λαερτιάδη, πολυμήχαν' Ὀδυσσεῦ, </p>
<p>φράζευ ὅπως μνηστῆρσιν ἀναιδέσι χεῖρας ἐφήσεις, </p>
<p>οἳ δή τοι τρίετες μέγαρον κάτα κοιρανέουσι, </p>
<p>μνώμενοι ἀντιθέην ἄλοχον καὶ ἕδνα διδόντες: </p>
<p>ἡ δὲ σὸν αἰεὶ νόστον ὀδυρομένη κατὰ θυμὸν </p>
<p>πάντας μέν ῥ' ἔλπει καὶ ὑπίσχεται ἀνδρὶ ἑκάστῳ, </p>
<p>ἀγγελίας προϊεῖσα, νόος δέ οἱ ἄλλα μενοινᾷ. </p>
<p>τὴν δ' ἀπαμειβόμενος προσέφη πολύμητις Ὀδυσσεύς: </p>
<p>ὢ πόποι, ἦ μάλα δὴ Ἀγαμέμνονος Ἀτρεΐδαο </p>
<p>φθίσεσθαι κακὸν οἶτον ἐνὶ μεγάροισιν ἔμελλον, </p>
<p>εἰ μή μοι σὺ ἕκαστα, θεά, κατὰ μοῖραν ἔειπες. </p>
<p>ἀλλ' ἄγε μῆτιν ὕφηνον, ὅπως ἀποτίσομαι αὐτούς: </p>
<p>πὰρ δέ μοι αὐτὴ στῆθι, μένος πολυθαρσὲς ἐνεῖσα, </p>
<p>οἷον ὅτε Τροίης λύομεν λιπαρὰ κρήδεμνα. </p>
<p>αἴ κέ μοι ὣς μεμαυῖα παρασταίης, γλαυκῶπι, </p>
<p>καί κε τριηκοσίοισιν ἐγὼν ἄνδρεσσι μαχοίμην </p>
<p>σὺν σοί, πότνα θεά, ὅτε μοι πρόφρασσ' ἐπαρήγοις. </p>
<p>τὸν δ' ἠμείβετ' ἔπειτα θεὰ γλαυκῶπις Ἀθήνη:  </p>
<p>καὶ λίην τοι ἐγώ γε παρέσσομαι, οὐδέ με λήσεις, </p>
<p>ὁππότε κεν δὴ ταῦτα πενώμεθα:  καί τιν' ὀΐω </p>
<p>αἵματί τ' ἐγκεφάλῳ τε παλαξέμεν ἄσπετον οὖδας </p>
<p>ἀνδρῶν μνηστήρων, οἵ τοι βίοτον κατέδουσιν. </p>
<p>ἀλλ' ἄγε σ' ἄγνωστον τεύξω πάντεσσι βροτοῖσι:  </p>
<p>κάρψω μὲν χρόα καλὸν ἐνὶ γναμπτοῖσι μέλεσσι, </p>
<p>ξανθὰς δ' ἐκ κεφαλῆς ὀλέσω τρίχας, ἀμφὶ δὲ λαῖφος </p>
<p>ἕσσω ὅ κε στυγέῃσιν ἰδὼν ἄνθρωπον ἔχοντα, </p>
<p>κνυζώσω δέ τοι ὄσσε πάρος περικαλλέ' ἐόντε, </p>
<p>ὡς ἂν ἀεικέλιος πᾶσι μνηστῆρσι φανήῃς </p>
<p>σῇ τ' ἀλόχῳ καὶ παιδί, τὸν ἐν μεγάροισιν ἔλειπες. </p>
<p>αὐτὸς δὲ πρώτιστα συβώτην εἰσαφικέσθαι, </p>
<p>ὅς τοι ὑῶν ἐπίουρος, ὁμῶς δέ τοι ἤπια οἶδε, </p>
<p>παῖδά τε σὸν φιλέει καὶ ἐχέφρονα Πηνελόπειαν. </p>
<p>δήεις τόν γε σύεσσι παρήμενον:  αἱ δὲ νέμονται </p>
<p>πὰρ Κόρακος πέτρῃ ἐπί τε κρήνῃ Ἀρεθούσῃ, </p>
<p>ἔσθουσαι βάλανον μενοεικέα καὶ μέλαν ὕδωρ </p>
<p>πίνουσαι, τά θ' ὕεσσι τρέφει τεθαλυῖαν ἀλοιφήν. </p>
<p>ἔνθα μένειν καὶ πάντα παρήμενος ἐξερέεσθαι, </p>
<p>ὄφρ' ἂν ἐγὼν ἔλθω Σπάρτην ἐς καλλιγύναικα </p>
<p>Τηλέμαχον καλέουσα, τεὸν φίλον υἱόν, Ὀδυσσεῦ:  </p>
<p>ὅς τοι ἐς εὐρύχορον Λακεδαίμονα πὰρ Μενέλαον </p>
<p>ᾤχετο πευσόμενος μετὰ σὸν κλέος, εἴ που ἔτ' εἴης. </p>
<p>τὴν δ' ἀπαμειβόμενος προσέφη πολύμητις Ὀδυσσεύς: </p>
<p>τίπτε τ' ἄρ' οὔ οἱ ἔειπες, ἐνὶ φρεσὶ πάντα ἰδυῖα; </p>
<p>ἦ ἵνα που καὶ κεῖνος ἀλώμενος ἄλγεα πάσχῃ </p>
<p>πόντον ἐπ' ἀτρύγετον:  βίοτον δέ οἱ ἄλλοι ἔδουσι; </p>
<p>τὸν δ' ἠμείβετ' ἔπειτα θεὰ γλαυκῶπις Ἀθήνη:  </p>
<p>μὴ δή τοι κεῖνός γε λίην ἐνθύμιος ἔστω. </p>
<p>αὐτή μιν πόμπευον, ἵνα κλέος ἐσθλὸν ἄροιτο </p>
<p>κεῖσ' ἐλθών:  ἀτὰρ οὔ τιν' ἔχει πόνον, ἀλλὰ ἕκηλος </p>
<p>ἧσται ἐν Ἀτρεΐδαο δόμοις, παρὰ δ' ἄσπετα κεῖται. </p>
<p>ἦ μέν μιν λοχόωσι νέοι σὺν νηῒ μελαίνῃ, </p>
<p>ἱέμενοι κτεῖναι, πρὶν πατρίδα γαῖαν ἱκέσθαι:  </p>
<p>ἀλλὰ τά γ' οὐκ ὀΐω, πρὶν καί τινα γαῖα καθέξει </p>
<p>ἀνδρῶν μνηστήρων, οἵ τοι βίοτον κατέδουσιν. </p>
<p>ὣς ἄρα μιν φαμένη ῥάβδῳ ἐπεμάσσατ' Ἀθήνη. </p>
<p>κάρψεν μὲν χρόα καλὸν ἐνὶ γναμπτοῖσι μέλεσσι, </p>
<p>ξανθὰς δ' ἐκ κεφαλῆς ὄλεσε τρίχας, ἀμφὶ δὲ δέρμα </p>
<p>πάντεσσιν μελέεσσι παλαιοῦ θῆκε γέροντος, </p>
<p>κνύζωσεν δέ οἱ ὄσσε πάρος περικαλλέ' ἐόντε:  </p>
<p>ἀμφὶ δέ μιν ῥάκος ἄλλο κακὸν βάλεν ἠδὲ χιτῶνα, </p>
<p>ῥωγαλέα ῥυπόωντα, κακῷ μεμορυγμένα καπνῷ:  </p>
<p>ἀμφὶ δέ μιν μέγα δέρμα ταχείης ἕσσ' ἐλάφοιο, </p>
<p>ψιλόν:  δῶκε δέ οἱ σκῆπτρον καὶ ἀεικέα πήρην, </p>
<p>πυκνὰ ῥωγαλέην:  ἐν δὲ στρόφος ἦεν ἀορτήρ. </p>
<p>τώ γ' ὣς βουλεύσαντε διέτμαγεν. ἡ μὲν ἔπειτα </p>
<p>ἐς Λακεδαίμονα δῖαν ἔβη μετὰ παῖδ' Ὀδυσῆος. </p></div1>
<div1 lines="533" n="14">
<p>αὐτὰρ ὁ ἐκ λιμένος προσέβη τρηχεῖαν ἀταρπὸν </p>
<p>χῶρον ἀν' ὑλήεντα δι' ἄκριας, ᾗ οἱ Ἀθήνη </p>
<p>πέφραδε δῖον ὑφορβόν, ὅ οἱ βιότοιο μάλιστα </p>
<p>κήδετο οἰκήων, οὓς κτήσατο δῖος Ὀδυσσεύς. </p>
<p>τὸν δ' ἄρ' ἐνὶ προδόμῳ εὗρ' ἥμενον, ἔνθα οἱ αὐλὴ </p>
<p>ὑψηλὴ δέδμητο, περισκέπτῳ ἐνὶ χώρῳ, </p>
<p>καλή τε μεγάλη τε, περίδρομος: ἥν ῥα συβώτης </p>
<p>αὐτὸς δείμαθ' ὕεσσιν ἀποιχομένοιο ἄνακτος, </p>
<p>νόσφιν δεσποίνης καὶ Λαέρταο γέροντος, </p>
<p>ῥυτοῖσιν λάεσσι καὶ ἐθρίγκωσεν ἀχέρδῳ:  </p>
<p>σταυροὺς δ' ἐκτὸς ἔλασσε διαμπερὲς ἔνθα καὶ ἔνθα, </p>
<p>πυκνοὺς καὶ θαμέας, τὸ μέλαν δρυὸς ἀμφικεάσσας: </p>
<p>ἔντοσθεν δ' αὐλῆς συφεοὺς δυοκαίδεκα ποίει </p>
<p>πλησίον ἀλλήλων, εὐνὰς συσίν:  ἐν δὲ ἑκάστῳ </p>
<p>πεντήκοντα σύες χαμαιευνάδες ἐρχατόωντο, </p>
<p>θήλειαι τοκάδες: τοὶ δ' ἄρσενες ἐκτὸς ἴαυον, </p>
<p>πολλὸν παυρότεροι:  τοὺς γὰρ μινύθεσκον ἔδοντες </p>
<p>ἀντίθεοι μνηστῆρες, ἐπεὶ προΐαλλε συβώτης </p>
<p>αἰεὶ ζατρεφέων σιάλων τὸν ἄριστον ἁπάντων:  </p>
<p>οἱ δὲ τριηκόσιοί τε καὶ ἑξήκοντα πέλοντο. </p>
<p>πὰρ δὲ κύνες, θήρεσσιν ἐοικότες αἰὲν ἴαυον </p>
<p>τέσσαρες, οὓς ἔθρεψε συβώτης, ὄρχαμος ἀνδρῶν. </p>
<p>αὐτὸς δ' ἀμφὶ πόδεσσιν ἑοῖς ἀράρισκε πέδιλα, </p>
<p>τάμνων δέρμα βόειον ἐϋχροές: οἱ δὲ δὴ ἄλλοι </p>
<p>ᾤχοντ' ἄλλυδις ἄλλος ἅμ' ἀγρομένοισι σύεσσιν, </p>
<p>οἱ τρεῖς: τὸν δὲ τέταρτον ἀποπροέηκε πόλινδε </p>
<p>σῦν ἀγέμεν μνηστῆρσιν ὑπερφιάλοισιν ἀνάγκῃ, </p>
<p>ὄφρ' ἱερεύσαντες κρειῶν κορεσαίατο θυμόν. </p>
<p>ἐξαπίνης δ' Ὀδυσῆα ἴδον κύνες ὑλακόμωροι. </p>
<p>οἱ μὲν κεκλήγοντες ἐπέδραμον:  αὐτὰρ Ὀδυσσεὺς </p>
<p>ἕζετο κερδοσύνη, σκῆπτρον δέ οἱ ἔκπεσε χειρός. </p>
<p>ἔνθα κεν ᾧ πὰρ σταθμῷ ἀεικέλιον πάθεν ἄλγος: </p>
<p>ἀλλὰ συβώτης ὦκα ποσὶ κραιπνοῖσι μετασπὼν </p>
<p>ἔσσυτ' ἀνὰ πρόθυρον, σκῦτος δέ οἱ ἔκπεσε χειρός. </p>
<p>τοὺς μὲν ὁμοκλήσας σεῦεν κύνας ἄλλυδις ἄλλον </p>
<p>πυκνῇσιν λιθάδεσσιν:  ὁ δὲ προσέειπεν ἄνακτα:  </p>
<p>ὦ γέρον, ἦ ὀλίγου σε κύνες διεδηλήσαντο </p>
<p>ἐξαπίνης, καί κέν μοι ἐλεγχείην κατέχευας. </p>
<p>καὶ δέ μοι ἄλλα θεοὶ δόσαν ἄλγεά τε στοναχάς τε:  </p>
<p>ἀντιθέου γὰρ ἄνακτος ὀδυρόμενος καὶ ἀχεύων </p>
<p>ἧμαι, ἄλλοισιν δὲ σύας σιάλους ἀτιτάλλω </p>
<p>ἔδμεναι:  αὐτὰρ κεῖνος ἐελδόμενός που ἐδωδῆς </p>
<p>πλάζετ' ἐπ' ἀλλοθρόων ἀνδρῶν δῆμόν τε πόλιν τε, </p>
<p>εἴ που ἔτι ζώει καὶ ὁρᾷ φάος ἠελίοιο. </p>
<p>ἀλλ' ἕπεο, κλισίηνδ' ἴομεν, γέρον, ὄφρα καὶ αὐτός, </p>
<p>σίτου καὶ οἴνοιο κορεσσάμενος κατὰ θυμόν, </p>
<p>εἴπῃς ὁππόθεν ἐσσὶ καὶ ὁππόσα κήδε' ἀνέτλης. </p>
<p>ὣς εἰπὼν κλισίηνδ' ἡγήσατο δῖος ὑφορβός, </p>
<p>εἷσεν δ' εἰσαγαγών, ῥῶπας δ' ὑπέχευε δασείας, </p>
<p>ἐστόρεσεν δ' ἐπὶ δέρμα ἰονθάδος ἀγρίου αἰγός, </p>
<p>αὐτοῦ ἐνεύναιον, μέγα καὶ δασύ. χαῖρε δ' Ὀδυσσεὺς </p>
<p>ὅττι μιν ὣς ὑπέδεκτο, ἔπος τ' ἔφατ' ἔκ τ' ὀνόμαζεν:  </p>
<p>Ζεύς τοι δοίη, ξεῖνε, καὶ ἀθάνατοι θεοὶ ἄλλοι </p>
<p>ὅττι μάλιστ' ἐθέλεις, ὅτι με πρόφρων ὑπέδεξο. </p>
<p>τὸν δ' ἀπαμειβόμενος προσέφης, Εὔμαιε συβῶτα:  </p>
<p>ξεῖν', οὔ μοι θέμις ἔστ', οὐδ' εἰ κακίων σέθεν ἔλθοι, </p>
<p>ξεῖνον ἀτιμῆσαι:  πρὸς γὰρ Διός εἰσιν ἅπαντες </p>
<p>ξεῖνοί τε πτωχοί τε:  δόσις δ' ὀλίγη τε φίλη τε </p>
<p>γίγνεται ἡμετέρη:  ἡ γὰρ δμώων δίκη ἐστὶν </p>
<p>αἰεὶ δειδιότων, ὅτ' ἐπικρατέωσιν ἄνακτες </p>
<p>οἱ νέοι. ἦ γὰρ τοῦ γε θεοὶ κατὰ νόστον ἔδησαν, </p>
<p>ὅς κεν ἔμ' ἐνδυκέως ἐφίλει καὶ κτῆσιν ὄπασσεν, </p>
<p>οἶκόν τε κλῆρόν τε πολυμνήστην τε γυναῖκα, </p>
<p>οἷά τε ᾧ οἰκῆϊ ἄναξ εὔθυμος ἔδωκεν, </p>
<p>ὅς οἱ πολλὰ κάμῃσι, θεὸς δ' ἐπὶ ἔργον ἀέξῃ, </p>
<p>ὡς καὶ ἐμοὶ τόδε ἔργον ἀέξεται, ᾧ ἐπιμίμνω. </p>
<p>τῷ κέ με πόλλ' ὤνησεν ἄναξ, εἰ αὐτόθ' ἐγήρα:  </p>
<p>ἀλλ' ὄλεθ'ὡς ὤφελλ' Ἑλένης ἀπὸ φῦλον ὀλέσθαι </p>
<p>πρόχνυ, ἐπεὶ πολλῶν ἀνδρῶν ὑπὸ γούνατ' ἔλυσε:  </p>
<p>καὶ γὰρ κεῖνος ἔβη Ἀγαμέμνονος εἵνεκα τιμῆς </p>
<p>Ἴλιον εἰς εὔπωλον, ἵνα Τρώεσσι μάχοιτο. </p>
<p>ὣς εἰπὼν ζωστῆρι θοῶς συνέεργε χιτῶνα, </p>
<p>βῆ δ' ἴμεν ἐς συφεούς, ὅθι ἔθνεα ἔρχατο χοίρων. </p>
<p>ἔνθεν ἑλὼν δύ' ἔνεικε καὶ ἀμφοτέρους ἱέρευσεν, </p>
<p>εὗσέ τε μίστυλλέν τε καὶ ἀμφ' ὀβελοῖσιν ἔπειρεν. </p>
<p>ὀπτήσας δ' ἄρα πάντα φέρων παρέθηκ' Ὀδυσῆϊ </p>
<p>θέρμ' αὐτοῖς ὀβελοῖσιν:  ὁ δ' ἄλφιτα λευκὰ πάλυνεν:  </p>
<p>ἐν δ' ἄρα κισσυβίῳ κίρνη μελιηδέα οἶνον, </p>
<p>αὐτὸς δ' ἀντίον ἷζεν, ἐποτρύνων δὲ προσηύδα:  </p>
<p>ἔσθιε νῦν, ὦ ξεῖνε, τά τε δμώεσσι πάρεστι, </p>
<p>χοίρε':  ἀτὰρ σιάλους γε σύας μνηστῆρες ἔδουσιν, </p>
<p>οὐκ ὄπιδα φρονέοντες ἐνὶ φρεσὶν οὐδ' ἐλεητύν. </p>
<p>οὐ μὲν σχέτλια ἔργα θεοὶ μάκαρες φιλέουσιν, </p>
<p>ἀλλὰ δίκην τίουσι καὶ αἴσιμα ἔργ' ἀνθρώπων. </p>
<p>καὶ μὲν δυσμενέες καὶ ἀνάρσιοι, οἵ τ' ἐπὶ γαίης </p>
<p>ἀλλοτρίης βῶσιν καί σφι Ζεὺς ληΐδα δώῃ, </p>
<p>πλησάμενοι δέ τε νῆας ἔβαν οἶκόνδε νέεσθαι, </p>
<p>καὶ μὲν τοῖς ὄπιδος κρατερὸν δέος ἐν φρεσὶ πίπτει. </p>
<p>οἵδε δὲ καί τι ἴσασι, θεοῦ δέ τιν' ἔκλυον αὐδήν, </p>
<p>κείνου λυγρὸν ὄλεθρον, ὅτ' οὐκ ἐθέλουσι δικαίως </p>
<p>μνᾶσθαι οὐδὲ νέεσθαι ἐπὶ σφέτερ', ἀλλὰ ἕκηλοι </p>
<p>κτήματα δαρδάπτουσιν ὑπέρβιον, οὐδ' ἔπι φειδώ. </p>
<p>ὅσσαι γὰρ νύκτες τε καὶ ἡμέραι ἐκ Διός εἰσιν, </p>
<p>οὔ ποθ' ἓν ἱρεύουσ' ἱερήϊον, οὐδὲ δύ' οἴω:  </p>
<p>οἶνον δὲ φθινύθουσιν ὑπέρβιον ἐξαφύοντες. </p>
<p>ἦ γάρ οἱ ζωή γ' ἦν ἄσπετος: οὔ τινι τόσση </p>
<p>ἀνδρῶν ἡρώων, οὔτ' ἠπείροιο μελαίνης </p>
<p>οὔτ' αὐτῆς Ἰθάκης: οὐδὲ ξυνεείκοσι φωτῶν </p>
<p>ἔστ' ἄφενος τοσσοῦτον:  ἐγὼ δέ κέ τοι καταλέξω. </p>
<p>δώδεκ' ἐν ἠπείρῳ ἀγέλαι:  τόσα πώεα οἰῶν, </p>
<p>τόσσα συῶν συβόσια, τόσ' αἰπόλια πλατέ' αἰγῶν </p>
<p>βόσκουσι ξεῖνοί τε καὶ αὐτοῦ βώτορες ἄνδρες. </p>
<p>ἐνθάδε δ' αἰπόλια πλατέ' αἰγῶν ἕνδεκα πάντα </p>
<p>ἐσχατιῇ βόσκοντ', ἐπὶ δ' ἀνέρες ἐσθλοὶ ὄρονται. </p>
<p>τῶν αἰεί σφιν ἕκαστος ἐπ' ἤματι μῆλον ἀγινεῖ, </p>
<p>ζατρεφέων αἰγῶν ὅς τις φαίνηται ἄριστος. </p>
<p>αὐτὰρ ἐγὼ σῦς τάσδε φυλάσσω τε ῥύομαί τε, </p>
<p>καί σφι συῶν τὸν ἄριστον ἐῢ κρίνας ἀποπέμπω. </p>
<p>ὣς φάθ', ὁ δ' ἐνδυκέως κρέα τ' ἤσθιε πῖνέ τε οἶνον </p>
<p>ἁρπαλέως ἀκέων, κακὰ δὲ μνηστῆρσι φύτευεν. </p>
<p>αὐτὰρ ἐπεὶ δείπνησε καὶ ἤραρε θυμὸν ἐδωδῇ, </p>
<p>καί οἱ πλησάμενος δῶκε σκύφον, ᾧ περ ἔπινεν, </p>
<p>οἴνου ἐνίπλειον:  ὁ δ' ἐδέξατο, χαῖρε δὲ θυμῷ, </p>
<p>καί μιν φωνήσας ἔπεα πτερόεντα προσηύδα:  </p>
<p>ὦ φίλε, τίς γάρ σε πρίατο κτεάτεσσιν ἑοῖσιν, </p>
<p>ὧδε μάλ' ἀφνειὸς καὶ καρτερὸς ὡς ἀγορεύεις; </p>
<p>φῆς δ' αὐτὸν φθίσθαι Ἀγαμέμνονος εἵνεκα τιμῆς. </p>
<p>εἰπέ μοι, αἴ κέ ποθι γνώω τοιοῦτον ἐόντα. </p>
<p>Ζεὺς γάρ που τό γε οἶδε καὶ ἀθάνατοι θεοὶ ἄλλοι, </p>
<p>εἴ κέ μιν ἀγγείλαιμι ἰδών:  ἐπὶ πολλὰ δ' ἀλήθην. </p>
<p>τὸν δ' ἠμείβετ' ἔπειτα συβώτης, ὄρχαμος ἀνδρῶν:  </p>
<p>ὦ γέρον, οὔ τις κεῖνον ἀνὴρ ἀλαλήμενος ἐλθὼν </p>
<p>ἀγγέλλων πείσειε γυναῖκά τε καὶ φίλον υἱόν, </p>
<p>ἀλλ' ἄλλως κομιδῆς κεχρημένοι ἄνδρες ἀλῆται </p>
<p>ψεύδοντ', οὐδ' ἐθέλουσιν ἀληθέα μυθήσασθαι. </p>
<p>ὃς δέ κ' ἀλητεύων Ἰθάκης ἐς δῆμον ἵκηται, </p>
<p>ἐλθὼν ἐς δέσποιναν ἐμὴν ἀπατήλια βάζει:  </p>
<p>ἡ δ' εὖ δεξαμένη φιλέει καὶ ἕκαστα μεταλλᾷ, </p>
<p>καί οἱ ὀδυρομένῃ βλεφάρων ἄπο δάκρυα πίπτει, </p>
<p>ἣ θέμις ἐστὶ γυναικός, ἐπὴν πόσις ἄλλοθ' ὄληται. </p>
<p>αἶψά κε καὶ σύ, γεραιέ, ἔπος παρατεκτήναιο. </p>
<p>εἴ τίς τοι χλαῖνάν τε χιτῶνά τε εἵματα δοίη. </p>
<p>τοῦ δ' ἤδη μέλλουσι κύνες ταχέες τ' οἰωνοὶ </p>
<p>ῥινὸν ἀπ' ὀστεόφιν ἐρύσαι, ψυχὴ δὲ λέλοιπεν:  </p>
<p>ἢ τόν γ' ἐν πόντῳ φάγον ἰχθύες, ὀστέα δ' αὐτοῦ </p>
<p>κεῖται ἐπ' ἠπείρου ψαμάθῳ εἰλυμένα πολλῇ. </p>
<p>ὣς ὁ μὲν ἔνθ' ἀπόλωλε, φίλοισι δὲ κήδε' ὀπίσσω </p>
<p>πᾶσιν, ἐμοὶ δὲ μάλιστα, τετεύχαται:  οὐ γὰρ ἔτ' ἄλλον </p>
<p>ἤπιον ὧδε ἄνακτα κιχήσομαι, ὁππόσ' ἐπέλθω, </p>
<p>οὐδ' εἴ κεν πατρὸς καὶ μητέρος αὖτις ἵκωμαι </p>
<p>οἶκον, ὅθι πρῶτον γενόμην καί μ' ἔτρεφον αὐτοί. </p>
<p>οὐδέ νυ τῶν ἔτι τόσσον ὀδύρομαι, ἱέμενός περ </p>
<p>ὀφθαλμοῖσιν ἰδέσθαι ἐὼν ἐν πατρίδι γαίῃ:  </p>
<p>ἀλλά μ' Ὀδυσσῆος πόθος αἴνυται οἰχομένοιο. </p>
<p>τὸν μὲν ἐγών, ὦ ξεῖνε, καὶ οὐ παρεόντ' ὀνομάζειν </p>
<p>αἰδέομαι:  πέρι γάρ μ' ἐφίλει καὶ κήδετο θυμῷ:  </p>
<p>ἀλλά μιν ἠθεῖον καλέω καὶ νόσφιν ἐόντα. </p>
<p>τὸν δ' αὖτε προσέειπε πολύτλας δῖος Ὀδυσσεύς: </p>
<p>ὦ φίλ', ἐπειδὴ πάμπαν ἀναίνεαι, οὐδ' ἔτι φῇσθα </p>
<p>κεῖνον ἐλεύσεσθαι, θυμὸς δέ τοι αἰὲν ἄπιστος: </p>
<p>ἀλλ' ἐγὼ οὐκ αὔτως μυθήσομαι, ἀλλὰ σὺν ὅρκῳ, </p>
<p>ὡς νεῖται Ὀδυσεύς: εὐαγγέλιον δέ μοι ἔστω </p>
<p>αὐτίκ', ἐπεί κεν κεῖνος ἰὼν τὰ ἃ δώμαθ' ἵκηται:  </p>
<p>ἕσσαι με χλαῖνάν τε χιτῶνά τε, εἵματα καλά:  </p>
<p>πρὶν δέ κε, καὶ μάλα περ κεχρημένος, οὔ τι δεχοίμην. </p>
<p>ἐχθρὸς γάρ μοι κεῖνος ὁμῶς Ἀΐδαο πύλῃσι </p>
<p>γίγνεται, ὃς πενίῃ εἴκων ἀπατήλια βάζει. </p>
<p>ἴστω νῦν Ζεὺς πρῶτα θεῶν, ξενίη τε τράπεζα, </p>
<p>ἱστίη τ' Ὀδυσῆος ἀμύμονος, ἣν ἀφικάνω:  </p>
<p>ἦ μέν τοι τάδε πάντα τελείεται ὡς ἀγορεύω. </p>
<p>τοῦδ' αὐτοῦ λυκάβαντος ἐλεύσεται ἐνθάδ' Ὀδυσσεύς. </p>
<p>τοῦ μὲν φθίνοντος μηνός, τοῦ δ' ἱσταμένοιο, </p>
<p>οἴκαδε νοστήσει, καὶ τίσεται ὅς τις ἐκείνου </p>
<p>ἐνθάδ' ἀτιμάζει ἄλοχον καὶ φαίδιμον υἱόν. </p>
<p>τὸν δ' ἀπαμειβόμενος προσέφης, Εὔμαιε συβῶτα:  </p>
<p>ὦ γέρον, οὔτ' ἄρ' ἐγὼν εὐαγγέλιον τόδε τίσω, </p>
<p>οὔτ' Ὀδυσεὺς ἔτι οἶκον ἐλεύσεται:  ἀλλὰ ἕκηλος </p>
<p>πῖνε, καὶ ἄλλα παρὲξ μεμνώμεθα, μηδέ με τούτων </p>
<p>μίμνησκ':  ἦ γὰρ θυμὸς ἐνὶ στήθεσσιν ἐμοῖσιν </p>
<p>ἄχνυται, ὁππότε τις μνήσῃ κεδνοῖο ἄνακτος. </p>
<p>ἀλλ' ἦ τοι ὅρκον μὲν ἐάσομεν, αὐτὰρ Ὀδυσσεὺς </p>
<p>ἔλθοι ὅπως μιν ἐγώ γ' ἐθέλω καὶ Πηνελόπεια </p>
<p>Λαέρτης θ' ὁ γέρων καὶ Τηλέμαχος θεοειδής. </p>
<p>νῦν αὖ παιδὸς ἄλαστον ὀδύρομαι, ὃν τέκ' Ὀδυσσεύς, </p>
<p>Τηλεμάχου:  τὸν ἐπεὶ θρέψαν θεοὶ ἔρνεϊ ἶσον, </p>
<p>καί μιν ἔφην ἔσσεσθαι ἐν ἀνδράσιν οὔ τι χέρηα </p>
<p>πατρὸς ἑοῖο φίλοιο, δέμας καὶ εἶδος ἀγητόν, </p>
<p>τὸν δέ τις ἀθανάτων βλάψε φρένας ἔνδον ἐΐσας </p>
<p>ἠέ τις ἀνθρώπων:  ὁ δ' ἔβη μετὰ πατρὸς ἀκουὴν </p>
<p>ἐς Πύλον ἠγαθέην:  τὸν δὲ μνηστῆρες ἀγαυοὶ </p>
<p>οἴκαδ' ἰόντα λοχῶσιν, ὅπως ἀπὸ φῦλον ὄληται </p>
<p>νώνυμον ἐξ Ἰθάκης Ἀρκεισίου ἀντιθέοιο. </p>
<p>ἀλλ' ἦ τοι κεῖνον μὲν ἐάσομεν, ἤ κεν ἁλώῃ </p>
<p>ἦ κε φύγῃ καί κέν οἱ ὑπέρσχῃ χεῖρα Κρονίων. </p>
<p>ἀλλ' ἄγε μοι σύ, γεραιέ, τὰ σ' αὐτοῦ κήδε' ἐνίσπες </p>
<p>καί μοι τοῦτ' ἀγόρευσον ἐτήτυμον, ὄφρ' ἐῢ εἰδῶ:  </p>
<p>τίς πόθεν εἶς ἀνδρῶν; πόθι τοι πόλις ἠδὲ τοκῆες; </p>
<p>ὁπποίης τ' ἐπὶ νηὸς ἀφίκεο:  πῶς δέ σε ναῦται </p>
<p>ἤγαγον εἰς Ἰθάκην; τίνες ἔμμεναι εὐχετόωντο; </p>
<p>οὐ μὲν γάρ τί σε πεζὸν ὀΐομαι ἐνθάδ' ἱκέσθαι. </p>
<p>τὸν δ' ἀπαμειβόμενος προσέφη πολύμητις Ὀδυσσεύς </p>
<p>τοιγὰρ ἐγώ τοι ταῦτα μάλ' ἀτρεκέως ἀγορεύσω. </p>
<p>εἴη μὲν νῦν νῶϊν ἐπὶ χρόνον ἠμὲν ἐδωδὴ </p>
<p>ἠδὲ μέθυ γλυκερὸν κλισίης ἔντοσθεν ἐοῦσι, </p>
<p>δαίνυσθαι ἀκέοντ', ἄλλοι δ' ἐπὶ ἔργον ἕποιεν:  </p>
<p>ῥηϊδίως κεν ἔπειτα καὶ εἰς ἐνιαυτὸν ἅπαντα </p>
<p>οὔ τι διαπρήξαιμι λέγων ἐμὰ κήδεα θυμοῦ, </p>
<p>ὅσσα γε δὴ ξύμπαντα θεῶν ἰότητι μόγησα. </p>
<p>ἐκ μὲν Κρητάων γένος εὔχομαι εὐρειάων, </p>
<p>ἀνέρος ἀφνειοῖο πάϊς: πολλοὶ δὲ καὶ ἄλλοι </p>
<p>υἱέες ἐν μεγάρῳ ἠμὲν τράφεν ἠδ' ἐγένοντο </p>
<p>γνήσιοι ἐξ ἀλόχου:  ἐμὲ δ' ὠνητὴ τέκε μήτηρ </p>
<p>παλλακίς, ἀλλά με ἶσον ἰθαιγενέεσσιν ἐτίμα </p>
<p>Κάστωρ Ὑλακίδης, τοῦ ἐγὼ γένος εὔχομαι εἶναι </p>
<p>ὃς τότ' ἐνὶ Κρήτεσσι θεὸς ὣς τίετο δήμῳ </p>
<p>ὄλβῳ τε πλούτῳ τε καὶ υἱάσι κυδαλίμοισιν. </p>
<p>ἀλλ' ἦ τοι τὸν κῆρες ἔβαν θανάτοιο φέρουσαι </p>
<p>εἰς Ἀΐδαο δόμους: τοὶ δὲ ζωὴν ἐδύσαντο </p>
<p>παῖδες ὑπέρθυμοι καὶ ἐπὶ κλήρους ἐβάλοντο, </p>
<p>αὐτὰρ ἐμοὶ μάλα παῦρα δόσαν καὶ οἰκί' ἔνειμαν. </p>
<p>ἠγαγόμην δὲ γυναῖκα πολυκλήρων ἀνθρώπων </p>
<p>εἵνεκ' ἐμῆς ἀρετῆς, ἐπεὶ οὐκ ἀποφώλιος ἦα </p>
<p>οὐδὲ φυγοπτόλεμος: νῦν δ' ἤδη πάντα λέλοιπεν </p>
<p>ἀλλ' ἔμπης καλάμην γέ σ' ὀΐομαι εἰσορόωντα </p>
<p>γιγνώσκειν:  ἦ γάρ με δύη ἔχει ἤλιθα πολλή. </p>
<p>ἦ μὲν δὴ θάρσος μοι Ἄρης τ' ἔδοσαν καὶ Ἀθήνη </p>
<p>καὶ ῥηξηνορίην:  ὁπότε κρίνοιμι λόχονδε </p>
<p>ἄνδρας ἀριστῆας, κακὰ δυσμενέεσσι φυτεύων, </p>
<p>οὔ ποτέ μοι θάνατον προτιόσσετο θυμὸς ἀγήνωρ, </p>
<p>ἀλλὰ πολὺ πρώτιστος ἐπάλμενος ἔγχει ἕλεσκον </p>
<p>ἀνδρῶν δυσμενέων ὅ τέ μοι εἴξειε πόδεσσιν. </p>
<p>τοῖος ἔα ἐν πολέμῳ:  ἔργον δέ μοι οὐ φίλον ἔσκεν </p>
<p>οὐδ' οἰκωφελίη, ἥ τε τρέφει ἀγλαὰ τέκνα, </p>
<p>ἀλλά μοι αἰεὶ νῆες ἐπήρετμοι φίλαι ἦσαν </p>
<p>καὶ πόλεμοι καὶ ἄκοντες ἐΰξεστοι καὶ ὀϊστοί, </p>
<p>λυγρά, τά τ' ἄλλοισίν γε καταριγηλὰ πέλονται. </p>
<p>αὐτὰρ ἐμοὶ τὰ φίλ' ἔσκε τά που θεὸς ἐν φρεσὶ θῆκεν:  </p>
<p>ἄλλος γάρ τ' ἄλλοισιν ἀνὴρ ἐπιτέρπεται ἔργοις. </p>
<p>πρὶν μὲν γὰρ Τροίης ἐπιβήμεναι υἷας Ἀχαιῶν </p>
<p>εἰνάκις ἀνδράσιν ἦρξα καὶ ὠκυπόροισι νέεσσιν </p>
<p>ἄνδρας ἐς ἀλλοδαπούς, καί μοι μάλα τύγχανε πολλά. </p>
<p>τῶν ἐξαιρεύμην μενοεικέα, πολλὰ δ' ὀπίσσω </p>
<p>λάγχανον:  αἶψα δὲ οἶκος ὀφέλλετο, καί ῥα ἔπειτα </p>
<p>δεινός τ' αἰδοῖός τε μετὰ Κρήτεσσι τετύγμην. </p>
<p>ἀλλ' ὅτε δὴ τήν γε στυγερὴν ὁδὸν εὐρύοπα Ζεὺς </p>
<p>ἐφράσαθ', ἣ πολλῶν ἀνδρῶν ὑπὸ γούνατ' ἔλυσε, </p>
<p>δὴ τότ' ἔμ' ἤνωγον καὶ ἀγακλυτὸν Ἰδομενῆα </p>
<p>νήεσσ' ἡγήσασθαι ἐς Ἴλιον:  οὐδέ τι μῆχος </p>
<p>ἦεν ἀνήνασθαι, χαλεπὴ δ' ἔχε δήμου φῆμις. </p>
<p>ἔνθα μὲν εἰνάετες πολεμίζομεν υἷες Ἀχαιῶν, </p>
<p>τῷ δεκάτῳ δὲ πόλιν Πριάμου πέρσαντες ἔβημεν </p>
<p>οἴκαδε σὺν νήεσσι, θεὸς δ' ἐκέδασσεν Ἀχαιούς. </p>
<p>αὐτὰρ ἐμοὶ δειλῷ κακὰ μήδετο μητίετα Ζεύς: </p>
<p>μῆνα γὰρ οἶον ἔμεινα τεταρπόμενος τεκέεσσιν </p>
<p>κουριδίῃ τ' ἀλόχῳ καὶ κτήμασιν:  αὐτὰρ ἔπειτα </p>
<p>Αἴγυπτόνδε με θυμὸς ἀνώγει ναυτίλλεσθαι, </p>
<p>νῆας ἐῢ στείλαντα σὺν ἀντιθέοις ἑτάροισιν. </p>
<p>ἐννέα νῆας στεῖλα, θοῶς δ' ἐσαγείρατο λαός. </p>
<p>ἑξῆμαρ μὲν ἔπειτα ἐμοὶ ἐρίηρες ἑταῖροι </p>
<p>δαίνυντ':  αὐτὰρ ἐγὼν ἱερήϊα πολλὰ παρεῖχον </p>
<p>θεοῖσίν τε ῥέζειν αὐτοῖσί τε δαῖτα πένεσθαι. </p>
<p>ἑβδομάτῃ δ' ἀναβάντες ἀπὸ Κρήτης εὐρείης </p>
<p>ἐπλέομεν Βορέῃ ἀνέμῳ ἀκραέϊ καλῷ </p>
<p>ῥηϊδίως, ὡς εἴ τε κατὰ ῥόον:  οὐδέ τις οὖν μοι </p>
<p>νηῶν πημάνθη, ἀλλ' ἀσκηθέες καὶ ἄνουσοι </p>
<p>ἥμεθα, τὰς δ' ἄνεμός τε κυβερνῆταί τ' ἴθυνον. </p>
<p>πεμπταῖοι δ' Αἴγυπτον ἐϋρρείτην ἱκόμεσθα, </p>
<p>στῆσα δ' ἐν Αἰγύπτῳ ποταμῷ νέας ἀμφιελίσσας. </p>
<p>ἔνθ' ἦ τοι μὲν ἐγὼ κελόμην ἐρίηρας ἑταίρους </p>
<p>αὐτοῦ πὰρ νήεσσι μένειν καὶ νῆας ἔρυσθαι, </p>
<p>ὀπτῆρας δὲ κατὰ σκοπιὰς ὤτρυνα νέεσθαι:  </p>
<p>οἱ δ' ὕβρει εἴξαντες, ἐπισπόμενοι μένεϊ σφῷ, </p>
<p>αἶψα μάλ' Αἰγυπτίων ἀνδρῶν περικαλλέας ἀγροὺς </p>
<p>πόρθεον, ἐκ δὲ γυναῖκας ἄγον καὶ νήπια τέκνα, </p>
<p>αὐτούς τ' ἔκτεινον:  τάχα δ' ἐς πόλιν ἵκετ' ἀϋτή. </p>
<p>οἱ δὲ βοῆς ἀΐοντες ἅμ' ἠοῖ φαινομένηφιν </p>
<p>ἦλθον:  πλῆτο δὲ πᾶν πεδίον πεζῶν τε καὶ ἵππων </p>
<p>χαλκοῦ τε στεροπῆς: ἐν δὲ Ζεὺς τερπικέραυνος </p>
<p>φύζαν ἐμοῖς ἑτάροισι κακὴν βάλεν, οὐδέ τις ἔτλη </p>
<p>μεῖναι ἐναντίβιον:  περὶ γὰρ κακὰ πάντοθεν ἔστη. </p>
<p>ἔνθ' ἡμέων πολλοὺς μὲν ἀπέκτανον ὀξέϊ χαλκῷ, </p>
<p>τοὺς δ' ἄναγον ζωούς, σφίσιν ἐργάζεσθαι ἀνάγκῃ. </p>
<p>αὐτὰρ ἐμοὶ Ζεὺς αὐτὸς ἐνὶ φρεσὶν ὧδε νόημα </p>
<p>ποίησ'ὡς ὄφελον θανέειν καὶ πότμον ἐπισπεῖν </p>
<p>αὐτοῦ ἐν Αἰγύπτῳ:  ἔτι γάρ νύ με πῆμ' ὑπέδεκτο </p>
<p>αὐτίκ' ἀπὸ κρατὸς κυνέην εὔτυκτον ἔθηκα </p>
<p>καὶ σάκος ὤμοιϊν, δόρυ δ' ἔκβαλον ἔκτοσε χειρός: </p>
<p>αὐτὰρ ἐγὼ βασιλῆος ἐναντίον ἤλυθον ἵππων </p>
<p>καὶ κύσα γούναθ' ἑλών:  ὁδ' ἐρύσατο καί μ' ἐλέησεν, </p>
<p>ἐς δίφρον δέ μ' ἕσας ἄγεν οἴκαδε δάκρυ χέοντα. </p>
<p>ἦ μέν μοι μάλα πολλοὶ ἐπήϊσσον μελίῃσιν, </p>
<p>ἱέμενοι κτεῖναιδὴ γὰρ κεχολώατο λίην </p>
<p>ἀλλ' ἀπὸ κεῖνος ἔρυκε, Διὸς δ' ὠπίζετο μῆνιν </p>
<p>ξεινίου, ὅς τε μάλιστα νεμεσσᾶται κακὰ ἔργα. </p>
<p>ἔνθα μὲν ἑπτάετες μένον αὐτόθι, πολλὰ δ' ἄγειρα </p>
<p>χρήματ' ἀν' Αἰγυπτίους ἄνδρας: δίδοσαν γὰρ ἅπαντες. </p>
<p>ἀλλ' ὅτε δὴ ὄγδοόν μοι ἐπιπλόμενον ἔτος ἦλθεν, </p>
<p>δὴ τότε Φοῖνιξ ἦλθεν ἀνὴρ ἀπατήλια εἰδώς, </p>
<p>τρώκτης, ὃς δὴ πολλὰ κάκ' ἀνθρώποισιν ἐώργει:  </p>
<p>ὅς μ' ἄγε παρπεπιθὼν ᾗσι φρεσίν, ὄφρ' ἱκόμεσθα </p>
<p>Φοινίκην, ὅθι τοῦ γε δόμοι καὶ κτήματ' ἔκειτο. </p>
<p>ἔνθα παρ' αὐτῷ μεῖνα τελεσφόρον εἰς ἐνιαυτόν. </p>
<p>ἀλλ' ὅτε δὴ μῆνές τε καὶ ἡμέραι ἐξετελεῦντο </p>
<p>ἄψ περιτελλομένου ἔτεος καὶ ἐπήλυθον ὧραι, </p>
<p>ἐς Λιβύην μ' ἐπὶ νηὸς ἐέσσατο ποντοπόροιο </p>
<p>ψεύδεα βουλεύσας, ἵνα οἱ σὺν φόρτον ἄγοιμι, </p>
<p>κεῖθι δέ μ' ὡς περάσειε καὶ ἄσπετον ὦνον ἕλοιτο. </p>
<p>τῷ ἑπόμην ἐπὶ νηός, ὀϊόμενός περ, ἀνάγκῃ. </p>
<p>ἡ δ' ἔθεεν Βορέῃ ἀνέμῳ ἀκραέϊ καλῷ, </p>
<p>μέσσον ὑπὲρ Κρήτης: Ζεὺς δέ σφισι μήδετ' ὄλεθρον. </p>
<p>ἀλλ' ὅτε δὴ Κρήτην μὲν ἐλείπομεν, οὐδέ τις ἄλλη </p>
<p>φαίνετο γαιάων, ἀλλ' οὐρανὸς ἠδὲ θάλασσα, </p>
<p>δὴ τότε κυανέην νεφέλην ἔστησε Κρονίων </p>
<p>νηὸς ὕπερ γλαφυρῆς, ἤχλυσε δὲ πόντος ὑπ' αὐτῆς. </p>
<p>Ζεὺς δ' ἄμυδις βρόντησε καὶ ἔμβαλε νηῒ κεραυνόν:  </p>
<p>ἡ δ' ἐλελίχθη πᾶσα Διὸς πληγεῖσα κεραυνῷ, </p>
<p>ἐν δὲ θεείου πλῆτο:  πέσον δ' ἐκ νηὸς ἅπαντες. </p>
<p>οἱ δὲ κορώνῃσιν ἴκελοι περὶ νῆα μέλαιναν </p>
<p>κύμασιν ἐμφορέοντο:  θεὸς δ' ἀποαίνυτο νόστον. </p>
<p>αὐτὰρ ἐμοὶ Ζεὺς αὐτός, ἔχοντί περ ἄλγεα θυμῷ, </p>
<p>ἱστὸν ἀμαιμάκετον νηὸς κυανοπρῴροιο </p>
<p>ἐν χείρεσσιν ἔθηκεν, ὅπως ἔτι πῆμα φύγοιμι. </p>
<p>τῷ ῥα περιπλεχθεὶς φερόμην ὀλοοῖς ἀνέμοισιν. </p>
<p>ἐννῆμαρ φερόμην, δεκάτῃ δέ με νυκτὶ μελαίνῃ </p>
<p>γαίῃ Θεσπρωτῶν πέλασεν μέγα κῦμα κυλίνδον. </p>
<p>ἔνθα με Θεσπρωτῶν βασιλεὺς ἐκομίσσατο Φείδων </p>
<p>ἥρως ἀπριάτην:  τοῦ γὰρ φίλος υἱὸς ἐπελθὼν </p>
<p>αἴθρῳ καὶ καμάτῳ δεδμημένον ἦγεν ἐς οἶκον, </p>
<p>χειρὸς ἀναστήσας, ὄφρ' ἵκετο δώματα πατρός: </p>
<p>ἀμφὶ δέ με χλαῖνάν τε χιτῶνά τε εἵματα ἕσσεν. </p>
<p>ἔνθ' Ὀδυσῆος ἐγὼ πυθόμην:  κεῖνος γὰρ ἔφασκε </p>
<p>ξεινίσαι ἠδὲ φιλῆσαι ἰόντ' ἐς πατρίδα γαῖαν, </p>
<p>καί μοι κτήματ' ἔδειξεν ὅσα ξυναγείρατ' Ὀδυσσεύς, </p>
<p>χαλκόν τε χρυσόν τε πολύκμητόν τε σίδηρον. </p>
<p>καί νύ ἐς δεκάτην γενεὴν ἕτερόν γ' ἔτι βόσκοι:  </p>
<p>τόσσα οἱ ἐν μεγάροις κειμήλια κεῖτο ἄνακτος. </p>
<p>τὸν δ' ἐς Δωδώνην φάτο βήμεναι, ὄφρα θεοῖο </p>
<p>ἐκ δρυὸς ὑψικόμοιο Διὸς βουλὴν ἐπακούσαι, </p>
<p>ὅππως νοστήσει' Ἰθάκης ἐς πίονα δῆμον </p>
<p>ἤδη δὴν ἀπεών, ἢ ἀμφαδὸν ἦε κρυφηδόν. </p>
<p>ὤμοσε δὲ πρὸς ἔμ' αὐτόν, ἀποσπένδων ἐνὶ οἴκῳ, </p>
<p>νῆα κατειρύσθαι καὶ ἐπαρτέας ἔμμεν ἑταίρους, </p>
<p>οἳ δή μιν πέμψουσι φίλην ἐς πατρίδα γαῖαν. </p>
<p>ἀλλ' ἐμὲ πρὶν ἀπέπεμψε:  τύχησε γὰρ ἐρχομένη νηῦς </p>
<p>ἀνδρῶν Θεσπρωτῶν ἐς Δουλίχιον πολύπυρον. </p>
<p>ἔνθ' ὅ γέ μ' ἠνώγει πέμψαι βασιλῆϊ Ἀκάστῳ </p>
<p>ἐνδυκέως: τοῖσιν δὲ κακὴ φρεσὶν ἥνδανε βουλὴ </p>
<p>ἀμφ' ἐμοί, ὄφρ' ἔτι πάγχυ δύης ἐπὶ πῆμα γενοίμην. </p>
<p>ἀλλ' ὅτε γαίης πολλὸν ἀπέπλω ποντοπόρος νηῦς, </p>
<p>αὐτίκα δούλιον ἦμαρ ἐμοὶ περιμηχανόωντο. </p>
<p>ἐκ μέν με χλαῖνάν τε χιτῶνά τε εἵματ' ἔδυσαν, </p>
<p>ἀμφὶ δέ μοι ῥάκος ἄλλο κακὸν βάλον ἠδὲ χιτῶνα, </p>
<p>ῥωγαλέα, τὰ καὶ αὐτὸς ἐν ὀφθαλμοῖσιν ὅρηαι:  </p>
<p>ἑσπέριοι δ' Ἰθάκης εὐδειέλου ἔργ' ἀφίκοντο. </p>
<p>ἔνθ' ἐμὲ μὲν κατέδησαν ἐϋσσέλμῳ ἐνὶ νηῒ </p>
<p>ὅπλῳ ἐϋστρεφέϊ στερεῶς, αὐτοὶ δ' ἀποβάντες </p>
<p>ἐσσυμένως παρὰ θῖνα θαλάσσης δόρπον ἕλοντο. </p>
<p>αὐτὰρ ἐμοὶ δεσμὸν μὲν ἀνέγναμψαν θεοὶ αὐτοὶ </p>
<p>ῥηϊδίως: κεφαλῇ δὲ κατὰ ῥάκος ἀμφικαλύψας, </p>
<p>ξεστὸν ἐφόλκαιον καταβὰς ἐπέλασσα θαλάσσῃ </p>
<p>στῆθος, ἔπειτα δὲ χερσὶ διήρεσσ' ἀμφοτέρῃσι </p>
<p>νηχόμενος, μάλα δ' ὦκα θύρηθ' ἔα ἀμφὶς ἐκείνων. </p>
<p>ἔνθ' ἀναβάς, ὅθι τε δρίος ἦν πολυανθέος ὕλης, </p>
<p>κείμην πεπτηώς. οἱ δὲ μεγάλα στενάχοντες </p>
<p>φοίτων:  ἀλλ' οὐ γάρ σφιν ἐφαίνετο κέρδιον εἶναι </p>
<p>μαίεσθαι προτέρω, τοὶ μὲν πάλιν αὖτις ἔβαινον </p>
<p>νηὸς ἔπι γλαφυρῆς: ἐμὲ δ' ἔκρυψαν θεοὶ αὐτοὶ </p>
<p>ῥηϊδίως, καί με σταθμῷ ἐπέλασσαν ἄγοντες </p>
<p>ἀνδρὸς ἐπισταμένου:  ἔτι γάρ νύ μοι αἶσα βιῶναι. </p>
<p>τὸν δ' ἀπαμειβόμενος προσέφης, Εὔμαιε συβῶτα:  </p>
<p>ἆ δειλὲ ξείνων, ἦ μοι μάλα θυμὸν ὄρινας </p>
<p>ταῦτα ἕκαστα λέγων, ὅσα δὴ πάθες ἠδ' ὅσ' ἀλήθης. </p>
<p>ἀλλὰ τά γ' οὐ κατὰ κόσμον ὀΐομαι, οὐδέ με πείσεις </p>
<p>εἰπὼν ἀμφ' Ὀδυσῆϊ:  τί σε χρὴ τοῖον ἐόντα </p>
<p>μαψιδίως ψεύδεσθαι; ἐγὼ δ' εὖ οἶδα καὶ αὐτὸς </p>
<p>νόστον ἐμοῖο ἄνακτος, ὅ τ' ἤχθετο πᾶσι θεοῖσι </p>
<p>πάγχυ μάλ', ὅττι μιν οὔ τι μετὰ Τρώεσσι δάμασσαν </p>
<p>ἠὲ φίλων ἐν χερσίν, ἐπεὶ πόλεμον τολύπευσε. </p>
<p>τῷ κέν οἱ τύμβον μὲν ἐποίησαν Παναχαιοί, </p>
<p>ἠδέ κε καὶ ᾧ παιδὶ μέγα κλέος ἤρατ' ὀπίσσω </p>
<p>νῦν δέ μιν ἀκλειῶς ἅρπυιαι ἀνηρείψαντο. </p>
<p>αὐτὰρ ἐγὼ παρ' ὕεσσιν ἀπότροπος: οὐδὲ πόλινδε </p>
<p>ἔρχομαι, εἰ μή πού τι περίφρων Πηνελόπεια </p>
<p>ἐλθέμεν ὀτρύνῃσιν, ὅτ' ἀγγελίη ποθὲν ἔλθῃ. </p>
<p>ἀλλ' οἱ μὲν τὰ ἕκαστα παρήμενοι ἐξερέουσιν, </p>
<p>ἠμὲν οἳ ἄχνυνται δὴν οἰχομένοιο ἄνακτος, </p>
<p>ἠδ' οἳ χαίρουσιν βίοτον νήποινον ἔδοντες: </p>
<p>ἀλλ' ἐμοὶ οὐ φίλον ἐστὶ μεταλλῆσαι καὶ ἐρέσθαι, </p>
<p>ἐξ οὗ δή μ' Αἰτωλὸς ἀνὴρ ἐξήπαφε μύθῳ, </p>
<p>ὅς ῥ' ἄνδρα κτείνας, πολλὴν ἐπὶ γαῖαν ἀληθείς, </p>
<p>ἦλθεν ἐμὰ πρὸς δώματ':  ἐγὼ δέ μιν ἀμφαγάπαζον. </p>
<p>φῆ δέ μιν ἐν Κρήτεσσι παρ' Ἰδομενῆϊ ἰδέσθαι </p>
<p>νῆας ἀκειόμενον, τάς οἱ ξυνέαξαν ἄελλαι:  </p>
<p>καὶ φάτ' ἐλεύσεσθαι ἢ ἐς θέρος ἢ ἐς ὀπώρην, </p>
<p>πολλὰ χρήματ' ἄγοντα, σὺν ἀντιθέοις ἑτάροισι. </p>
<p>καὶ σύ, γέρον πολυπενθές, ἐπεί σέ μοι ἤγαγε δαίμων, </p>
<p>μήτε τί μοι ψεύδεσσι χαρίζεο μήτε τι θέλγε:  </p>
<p>οὐ γὰρ τοὔνεκ' ἐγώ σ' αἰδέσσομαι οὐδὲ φιλήσω, </p>
<p>ἀλλὰ Δία ξένιον δείσας αὐτόν τ' ἐλεαίρων. </p>
<p>τὸν δ' ἀπαμειβόμενος προσέφη πολύμητις Ὀδυσσεύς </p>
<p>ἦ μάλα τίς τοι θυμὸς ἐνὶ στήθεσσιν ἄπιστος, </p>
<p>οἷόν σ' οὐδ' ὀμόσας περ ἐπήγαγον οὐδέ σε πείθω. </p>
<p>ἀλλ' ἄγε νῦν ῥήτρην ποιησόμεθ':  αὐτὰρ ὄπισθε </p>
<p>μάρτυροι ἀμφοτέροισι θεοί, τοὶ Ὄλυμπον ἔχουσιν. </p>
<p>εἰ μέν κεν νοστήσῃ ἄναξ τεὸς ἐς τόδε δῶμα, </p>
<p>ἕσσας με χλαῖνάν τε χιτῶνά τε εἵματα πέμψαι </p>
<p>Δουλίχιόνδ' ἰέναι, ὅθι μοι φίλον ἔπλετο θυμῷ:  </p>
<p>εἰ δέ κε μὴ ἔλθῃσιν ἄναξ τεὸς ὡς ἀγορεύω, </p>
<p>δμῶας ἐπισσεύας βαλέειν μεγάλης κατὰ πέτρης, </p>
<p>ὄφρα καὶ ἄλλος πτωχὸς ἀλεύεται ἠπεροπεύειν. </p>
<p>τὸν δ' ἀπαμειβόμενος προσεφώνεε δῖος ὑφορβός: </p>
<p>ξεῖν', οὕτω γάρ κέν μοι ἐϋκλείη τ' ἀρετή τε </p>
<p>εἴη ἐπ' ἀνθρώπους ἅμα τ' αὐτίκα καὶ μετέπειτα, </p>
<p>ὅς σ' ἐπεὶ ἐς κλισίην ἄγαγον καὶ ξείνια δῶκα, </p>
<p>αὖτις δὲ κτείναιμι φίλον τ' ἀπὸ θυμὸν ἑλοίμην:  </p>
<p>πρόφρων κεν δὴ ἔπειτα Δία Κρονίωνα λιτοίμην. </p>
<p>νῦν δ' ὥρη δόρποιο:  τάχιστά μοι ἔνδον ἑταῖροι </p>
<p>εἶεν, ἵν' ἐν κλισίῃ λαρὸν τετυκοίμεθα δόρπον. </p>
<p>ὣς οἱ μὲν τοιαῦτα πρὸς ἀλλήλους ἀγόρευον, </p>
<p>ἀγχίμολον δὲ σύες τε καὶ ἀνέρες ἦλθον ὑφορβοί. </p>
<p>τὰς μὲν ἄρα ἔρξαν κατὰ ἤθεα κοιμηθῆναι, </p>
<p>κλαγγὴ δ' ἄσπετος ὦρτο συῶν αὐλιζομενάων </p>
<p>αὐτὰρ ὁ οἷς ἑτάροισιν ἐκέκλετο δῖος ὑφορβός: </p>
<p>ἄξεθ' ὑῶν τὸν ἄριστον, ἵνα ξείνῳ ἱερεύσω </p>
<p>τηλεδαπῷ:  πρὸς δ' αὐτοὶ ὀνησόμεθ', οἵ περ ὀϊζὺν </p>
<p>δὴν ἔχομεν πάσχοντες ὑῶν ἕνεκ' ἀργιοδόντων:  </p>
<p>ἄλλοι δ' ἡμέτερον κάματον νήποινον ἔδουσιν. </p>
<p>ὣς ἄρα φωνήσας κέασε ξύλα νηλέϊ χαλκῷ, </p>
<p>οἱ δ' ὗν εἰσῆγον μάλα πίονα πενταέτηρον. </p>
<p>τὸν μὲν ἔπειτ' ἔστησαν ἐπ' ἐσχάρῃ:  οὐδὲ συβώτης </p>
<p>λήθετ' ἄρ' ἀθανάτων:  φρεσὶ γὰρ κέχρητ' ἀγαθῇσιν:  </p>
<p>ἀλλ' ὅγ' ἀπαρχόμενος κεφαλῆς τρίχας ἐν πυρὶ βάλλεν </p>
<p>ἀργιόδοντος ὑός, καὶ ἐπεύχετο πᾶσι θεοῖσιν </p>
<p>νοστῆσαι Ὀδυσῆα πολύφρονα ὅνδε δόμονδε. </p>
<p>κόψε δ' ἀνασχόμενος σχίζῃ δρυός, ἣν λίπε κείων:  </p>
<p>τὸν δ' ἔλιπε ψυχή. τοὶ δ' ἔσφαξάν τε καὶ εὗσαν:  </p>
<p>αἶψα δέ μιν διέχευαν:  ὁ δ' ὠμοθετεῖτο συβώτης, </p>
<p>πάντων ἀρχόμενος μελέων, ἐς πίονα δημόν, </p>
<p>καὶ τὰ μὲν ἐν πυρὶ βάλλε, παλύνας ἀλφίτου ἀκτῇ, </p>
<p>μίστυλλόν τ' ἄρα τἆλλα καὶ ἀμφ' ὀβελοῖσιν ἔπειραν, </p>
<p>ὤπτησάν τε περιφραδέως ἐρύσαντό τε πάντα, </p>
<p>βάλλον δ' εἰν ἐλεοῖσιν ἀολλέα:  ἂν δὲ συβώτης </p>
<p>ἵστατο δαιτρεύσων:  περὶ γὰρ φρεσὶν αἴσιμα ᾔδη. </p>
<p>καὶ τὰ μὲν ἕπταχα πάντα διεμοιρᾶτο δαΐζων:  </p>
<p>τὴν μὲν ἴαν νύμφῃσι καὶ Ἑρμῇ, Μαιάδος υἱεῖ, </p>
<p>θῆκεν ἐπευξάμενος, τὰς δ' ἄλλας νεῖμεν ἑκάστῳ:  </p>
<p>νώτοισιν δ' Ὀδυσῆα διηνεκέεσσι γέραιρεν </p>
<p>ἀργιόδοντος ὑός, κύδαινε δὲ θυμὸν ἄνακτος: </p>
<p>καί μιν φωνήσας προσέφη πολύμητις Ὀδυσσεύς: </p>
<p>αἴθ' οὕτως, Εὔμαιε, φίλος Διὶ πατρὶ γένοιο </p>
<p>ὡς ἐμοί, ὅττι τε τοῖον ἐόντ' ἀγαθοῖσι γεραίρεις. </p>
<p>τὸν δ' ἀπαμειβόμενος προσέφης, Εὔμαιε συβῶτα:  </p>
<p>ἔσθιε, δαιμόνιε ξείνων, καὶ τέρπεο τοῖσδε, </p>
<p>οἷα πάρεστι:  θεὸς δὲ τὸ μὲν δώσει, τὸ δ' ἐάσει, </p>
<p>ὅττι κεν ᾧ θυμῷ ἐθέλῃ:  δύναται γὰρ ἅπαντα. </p>
<p>ἦ ῥα καὶ ἄργματα θῦσε θεοῖς αἰειγενέτῃσι, </p>
<p>σπείσας δ' αἴθοπα οἶνον Ὀδυσσῆϊ πτολιπόρθῳ </p>
<p>ἐν χείρεσσιν ἔθηκεν:  ὁ δ' ἕζετο ᾗ παρὰ μοίρῃ. </p>
<p>σῖτον δέ σφιν ἔνειμε Μεσαύλιος, ὅν ῥα συβώτης </p>
<p>αὐτὸς κτήσατο οἶος ἀποιχομένοιο ἄνακτος, </p>
<p>νόσφιν δεσποίνης καὶ Λαέρταο γέροντος: </p>
<p>πὰρ δ' ἄρα μιν Ταφίων πρίατο κτεάτεσσιν ἑοῖσιν. </p>
<p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>σῖτον μέν σφιν ἀφεῖλε Μεσαύλιος, οἱ δ' ἐπὶ κοῖτον </p>
<p>σίτου καὶ κρειῶν κεκορημένοι ἐσσεύοντο. </p>
<p>νὺξ δ' ἄρ' ἐπῆλθε κακὴ σκοτομήνιος, ὗε δ' ἄρα Ζεὺς </p>
<p>πάννυχος, αὐτὰρ ἄη Ζέφυρος μέγας αἰὲν ἔφυδρος. </p>
<p>τοῖς δ' Ὀδυσεὺς μετέειπε, συβώτεω πειρητίζων, </p>
<p>εἴ πώς οἱ ἐκδὺς χλαῖναν πόροι, ἤ τιν' ἑταίρων </p>
<p>ἄλλον ἐποτρύνειεν, ἐπεί ἑο κήδετο λίην:  </p>
<p>κέκλυθι νῦν, Εὔμαιε καὶ ἄλλοι πάντες ἑταῖροι, </p>
<p>εὐξάμενός τι ἔπος ἐρέω:  οἶνος γὰρ ἀνώγει </p>
<p>ἠλεός, ὅς τ' ἐφέηκε πολύφρονά περ μάλ' ἀεῖσαι </p>
<p>καί θ' ἁπαλὸν γελάσαι, καί τ' ὀρχήσασθαι ἀνῆκε, </p>
<p>καί τι ἔπος προέηκεν ὅ περ τ' ἄρρητον ἄμεινον. </p>
<p>ἀλλ' ἐπεὶ οὖν τὸ πρῶτον ἀνέκραγον, οὐκ ἐπικεύσω. </p>
<p>εἴθ' ὣς ἡβώοιμι βίη τέ μοι ἔμπεδος εἴη, </p>
<p>ὡς ὅθ' ὑπὸ Τροίην λόχον ἤγομεν ἀρτύναντες. </p>
<p>ἡγείσθην δ' Ὀδυσεύς τε καὶ Ἀτρεΐδης Μενέλαος, </p>
<p>τοῖσι δ' ἅμα τρίτος ἄρχον ἐγών:  αὐτοὶ γὰρ ἄνωγον. </p>
<p>ἀλλ' ὅτε δή ῥ' ἱκόμεσθα ποτὶ πτόλιν αἰπύ τε τεῖχος, </p>
<p>ἡμεῖς μὲν περὶ ἄστυ κατὰ ῥωπήϊα πυκνά, </p>
<p>ἂν δόνακας καὶ ἕλος, ὑπὸ τεύχεσι πεπτηῶτες </p>
<p>κείμεθα. νὺξ δ' ἄρ' ἐπῆλθε κακὴ Βορέαο πεσόντος, </p>
<p>πηγυλίς: αὐτὰρ ὕπερθε χιὼν γένετ' ἠΰτε πάχνη, </p>
<p>ψυχρή, καὶ σακέεσσι περιτρέφετο κρύσταλλος. </p>
<p>ἔνθ' ἄλλοι πάντες χλαίνας ἔχον ἠδὲ χιτῶνας, </p>
<p>εὗδον δ' εὔκηλοι, σάκεσιν εἰλυμένοι ὤμους: </p>
<p>αὐτὰρ ἐγὼ χλαῖναν μὲν ἰὼν ἑτάροισιν ἔλειπον </p>
<p>ἀφραδίῃς, ἐπεὶ οὐκ ἐφάμην ῥιγωσέμεν ἔμπης, </p>
<p>ἀλλ' ἑπόμην σάκος οἶον ἔχων καὶ ζῶμα φαεινόν. </p>
<p>ἀλλ' ὅτε δὴ τρίχα νυκτὸς ἔην, μετὰ δ' ἄστρα βεβήκει, </p>
<p>καὶ τότ' ἐγὼν Ὀδυσῆα προσηύδων ἐγγὺς ἐόντα </p>
<p>ἀγκῶνι νύξας: ὁ δ' ἄρ' ἐμμαπέως ὑπάκουσε:  </p>
<p>διογενὲς Λαερτιάδη, πολυμήχαν' Ὀδυσσεῦ, </p>
<p>οὔ τοι ἔτι ζωοῖσι μετέσσομαι, ἀλλά με χεῖμα </p>
<p>δάμναται:  οὐ γὰρ ἔχω χλαῖναν:  παρά μ' ἤπαφε δαίμων </p>
<p>οἰοχίτων' ἔμεναι:  νῦν δ' οὐκέτι φυκτὰ πέλονται. </p>
<p>ὣς ἐφάμην, ὁ δ' ἔπειτα νόον σχέθε τόνδ' ἐνὶ θυμῷ, </p>
<p>οἷος κεῖνος ἔην βουλευέμεν ἠδὲ μάχεσθαι:  </p>
<p>φθεγξάμενος δ' ὀλίγῃ ὀπί με πρὸς μῦθον ἔειπε:  </p>
<p>σίγα νῦν, μή τίς σευ Ἀχαιῶν ἄλλος ἀκούσῃ. </p>
<p>ἦ καὶ ἐπ' ἀγκῶνος κεφαλὴν σχέθεν εἶπέ τε μῦθον:  </p>
<p>κλῦτε, φίλοι:  θεῖός μοι ἐνύπνιον ἦλθεν ὄνειρος. </p>
<p>λίην γὰρ νηῶν ἑκὰς ἤλθομεν:  ἀλλά τις εἴη </p>
<p>εἰπεῖν Ἀτρεΐδῃ Ἀγαμέμνονι, ποιμένι λαῶν, </p>
<p>εἰ πλέονας παρὰ ναῦφιν ἐποτρύνειε νέεσθαι. </p>
<p>ὣς ἔφατ', ὦρτο δ' ἔπειτα Θόας, Ἀνδραίμονος υἱός, </p>
<p>καρπαλίμως, ἀπὸ δὲ χλαῖναν θέτο φοινικόεσσαν, </p>
<p>βῆ δὲ θέειν ἐπὶ νῆας: ἐγὼ δ' ἐνὶ εἵματι κείνου </p>
<p>κείμην ἀσπασίως, φάε δὲ χρυσόθρονος Ἠώς. </p>
<p>ὣς νῦν ἡβώοιμι βίη τέ μοι ἔμπεδος εἴη:  </p>
<p>δοίη κέν τις χλαῖναν ἐνὶ σταθμοῖσι συφορβῶν, </p>
<p>ἀμφότερον, φιλότητι καὶ αἰδοῖ φωτὸς ἑῆος: </p>
<p>νῦν δέ μ' ἀτιμάζουσι κακὰ χροῒ εἵματ' ἔχοντα. </p>
<p>τὸν δ' ἀπαμειβόμενος προσέφης, Εὔμαιε συβῶτα:  </p>
<p>ὦ γέρον, αἶνος μέν τοι ἀμύμων, ὃν κατέλεξας, </p>
<p>οὐδέ τί πω παρὰ μοῖραν ἔπος νηκερδὲς ἔειπες: </p>
<p>τῷ οὔτ' ἐσθῆτος δευήσεαι οὔτε τευ ἄλλου, </p>
<p>ὧν ἐπέοιχ' ἱκέτην ταλαπείριον ἀντιάσαντα, </p>
<p>νῦν:  ἀτὰρ ἠῶθέν γε τὰ σὰ ῥάκεα δνοπαλίξεις. </p>
<p>οὐ γὰρ πολλαὶ χλαῖναι ἐπημοιβοί τε χιτῶνες </p>
<p>ἐνθάδε ἕννυσθαι, μία δ' οἴη φωτὶ ἑκάστῳ. </p>
<p>αὐτὰρ ἐπὴν ἔλθῃσιν Ὀδυσσῆος φίλος υἱός, </p>
<p>αὐτός τοι χλαῖνάν τε χιτῶνά τε εἵματα δώσει, </p>
<p>πέμψει δ' ὅππῃ σε κραδίη θυμός τε κελεύει. </p>
<p>ὣς εἰπὼν ἀνόρουσε, τίθει δ' ἄρα οἱ πυρὸς ἐγγὺς </p>
<p>εὐνήν, ἐν δ' ὀΐων τε καὶ αἰγῶν δέρματ' ἔβαλλεν. </p>
<p>ἔνθ' Ὀδυσεὺς κατέλεκτ':  ἐπὶ δὲ χλαῖναν βάλεν αὐτῷ </p>
<p>πυκνὴν καὶ μεγάλην, ἥ οἱ παρεκέσκετ' ἀμοιβάς, </p>
<p>ἕννυσθαι ὅτε τις χειμὼν ἔκπαγλος ὄροιτο. </p>
<p>ὣς ὁ μὲν ἔνθ' Ὀδυσεὺς κοιμήσατο, τοὶ δὲ παρ' αὐτὸν </p>
<p>ἄνδρες κοιμήσαντο νεηνίαι:  οὐδὲ συβώτῃ </p>
<p>ἥνδανεν αὐτόθι κοῖτος, ὑῶν ἄπο κοιμηθῆναι, </p>
<p>ἀλλ' ὅ γ' ἄρ' ἔξω ἰὼν ὡπλίζετο:  χαῖρε δ' Ὀδυσσεύς, </p>
<p>ὅττι ῥά οἱ βιότου περικήδετο νόσφιν ἐόντος. </p>
<p>πρῶτον μὲν ξίφος ὀξὺ περὶ στιβαροῖς βάλετ' ὤμοις, </p>
<p>ἀμφὶ δὲ χλαῖναν ἑέσσατ' ἀλεξάνεμον, μάλα πυκνήν, </p>
<p>ἂν δὲ νάκην ἕλετ' αἰγὸς ἐϋτρεφέος μεγάλοιο, </p>
<p>εἵλετο δ' ὀξὺν ἄκοντα, κυνῶν ἀλκτῆρα καὶ ἀνδρῶν. </p>
<p>βῆ δ' ἴμεναι κείων ὅθι περ σύες ἀργιόδοντες </p>
<p>πέτρῃ ὕπο γλαφυρῇ εὗδον, Βορέω ὑπ' ἰωγῇ. </p></div1>
<div1 lines="557" n="15">
<p>ἡ δ' εἰς εὐρύχορον Λακεδαίμονα Παλλὰς Ἀθήνη </p>
<p>ᾤχετ', Ὀδυσσῆος μεγαθύμου φαίδιμον υἱὸν </p>
<p>νόστου ὑπομνήσουσα καὶ ὀτρυνέουσα νέεσθαι. </p>
<p>εὗρε δὲ Τηλέμαχον καὶ Νέστορος ἀγλαὸν υἱὸν </p>
<p>εὕδοντ' ἐν προδόμῳ Μενελάου κυδαλίμοιο, </p>
<p>ἦ τοι Νεστορίδην μαλακῷ δεδμημένον ὕπνῳ:  </p>
<p>Τηλέμαχον δ' οὐχ ὕπνος ἔχε γλυκύς, ἀλλ' ἐνὶ θυμῷ </p>
<p>νύκτα δι' ἀμβροσίην μελεδήματα πατρὸς ἔγειρεν. </p>
<p>ἀγχοῦ δ' ἱσταμένη προσέφη γλαυκῶπις Ἀθήνη:  </p>
<p>Τηλέμαχ', οὐκέτι καλὰ δόμων ἄπο τῆλ' ἀλάλησαι, </p>
<p>κτήματά τε προλιπὼν ἄνδρας τ' ἐν σοῖσι δόμοισιν </p>
<p>οὕτω ὑπερφιάλους: μή τοι κατὰ πάντα φάγωσι </p>
<p>κτήματα δασσάμενοι, σὺ δὲ τηϋσίην ὁδὸν ἔλθῃς. </p>
<p>ἀλλ' ὄτρυνε τάχιστα βοὴν ἀγαθὸν Μενέλαον </p>
<p>πεμπέμεν, ὄφρ' ἔτι οἴκοι ἀμύμονα μητέρα τέτμῃς. </p>
<p>ἤδη γάρ ῥα πατήρ τε κασίγνητοί τε κέλονται </p>
<p>Εὐρυμάχῳ γήμασθαι:  ὁ γὰρ περιβάλλει ἅπαντας </p>
<p>μνηστῆρας δώροισι καὶ ἐξώφελλεν ἔεδνα:  </p>
<p>μή νύ τι σεῦ ἀέκητι δόμων ἐκ κτῆμα φέρηται. </p>
<p>οἶσθα γὰρ οἷος θυμὸς ἐνὶ στήθεσσι γυναικός: </p>
<p>κείνου βούλεται οἶκον ὀφέλλειν ὅς κεν ὀπυίῃ, </p>
<p>παίδων δὲ προτέρων καὶ κουριδίοιο φίλοιο </p>
<p>οὐκέτι μέμνηται τεθνηκότος οὐδὲ μεταλλᾷ. </p>
<p>ἀλλὰ σύ γ' ἐλθὼν αὐτὸς ἐπιτρέψειας ἕκαστα </p>
<p>δμῳάων ἥ τίς τοι ἀρίστη φαίνεται εἶναι, </p>
<p>εἰς ὅ κέ τοι φήνωσι θεοὶ κυδρὴν παράκοιτιν. </p>
<p>ἄλλο δέ τοί τι ἔπος ἐρέω, σὺ δὲ σύνθεο θυμῷ. </p>
<p>μνηστήρων σ' ἐπιτηδὲς ἀριστῆες λοχόωσιν </p>
<p>ἐν πορθμῷ Ἰθάκης τε Σάμοιό τε παιπαλοέσσης. </p>
<p>ἱέμενοι κτεῖναι, πρὶν πατρίδα γαῖαν ἱκέσθαι. </p>
<p>ἀλλὰ τά γ' οὐκ ὀΐω:  πρὶν καί τινα γαῖα καθέξει </p>
<p>ἀνδρῶν μνηστήρων, οἵ τοι βίοτον κατέδουσιν. </p>
<p>ἀλλὰ ἑκὰς νήσων ἀπέχειν εὐεργέα νῆα, </p>
<p>νυκτὶ δ' ὁμῶς πλείειν:  πέμψει δέ τοι οὖρον ὄπισθεν </p>
<p>ἀθανάτων ὅς τίς σε φυλάσσει τε ῥύεταί τε. </p>
<p>αὐτὰρ ἐπὴν πρώτην ἀκτὴν Ἰθάκης ἀφίκηαι, </p>
<p>νῆα μὲν ἐς πόλιν ὀτρῦναι καὶ πάντας ἑταίρους, </p>
<p>αὐτὸς δὲ πρώτιστα συβώτην εἰσαφικέσθαι, </p>
<p>ὅς τοι ὑῶν ἐπίουρος, ὁμῶς δέ τοι ἤπια οἶδεν. </p>
<p>ἔνθα δὲ νύκτ' ἀέσαι:  τὸν δ' ὀτρῦναι πόλιν εἴσω </p>
<p>ἀγγελίην ἐρέοντα περίφρονι Πηνελοπείῃ, </p>
<p>οὕνεκά οἱ σῶς ἐσσὶ καὶ ἐκ Πύλου εἰλήλουθας. </p>
<p>ἡ μὲν ἄρ' ὣς εἰποῦσ' ἀπέβη πρὸς μακρὸν Ὄλυμπον, </p>
<p>αὐτὰρ ὁ Νεστορίδην ἐξ ἡδέος ὕπνου ἔγειρεν </p>
<p>λὰξ ποδὶ κινήσας, καί μιν πρὸς μῦθον ἔειπεν:  </p>
<p>ἔγρεο, Νεστορίδη Πεισίστρατε, μώνυχας ἵππους </p>
<p>ζεῦξον ὑφ' ἅρματ' ἄγων, ὄφρα πρήσσωμεν ὁδοῖο. </p>
<p>τὸν δ' αὖ Νεστορίδης Πεισίστρατος ἀντίον ηὔδα:  </p>
<p>Τηλέμαχ', οὔ πως ἔστιν ἐπειγομένους περ ὁδοῖο </p>
<p>νύκτα διὰ δνοφερὴν ἐλάαν:  τάχα δ' ἔσσεται ἠώς. </p>
<p>ἀλλὰ μέν' εἰς ὅ κε δῶρα φέρων ἐπιδίφρια θήῃ </p>
<p>ἥρως Ἀτρείδης, δουρικλειτὸς Μενέλαος, </p>
<p>καὶ μύθοις ἀγανοῖσι παραυδήσας ἀποπέμψῃ. </p>
<p>τοῦ γάρ τε ξεῖνος μιμνήσκεται ἤματα πάντα </p>
<p>ἀνδρὸς ξεινοδόκου, ὅς κεν φιλότητα παράσχῃ. </p>
<p>ὣς ἔφατ', αὐτίκα δὲ χρυσόθρονος ἤλυθεν Ἠώς. </p>
<p>ἀγχίμολον δέ σφ' ἦλθε βοὴν ἀγαθὸς Μενέλαος, </p>
<p>ἀνστὰς ἐξ εὐνῆς, Ἑλένης πάρα καλλικόμοιο. </p>
<p>τὸν δ' ὡς οὖν ἐνόησεν Ὀδυσσῆος φίλος υἱός, </p>
<p>σπερχόμενός ῥα χιτῶνα περὶ χροῒ σιγαλόεντα </p>
<p>δῦνεν, καὶ μέγα φᾶρος ἐπὶ στιβαροῖς βάλετ' ὤμοις </p>
<p>ἥρως, βῆ δὲ θύραζε, παριστάμενος δὲ προσηύδα </p>
<p>Τηλέμαχος, φίλος υἱὸς Ὀδυσσῆος θείοιο:  </p>
<p>Ἀτρεΐδη Μενέλαε διοτρεφές, ὄρχαμε λαῶν, </p>
<p>ἤδη νῦν μ' ἀπόπεμπε φίλην ἐς πατρίδα γαῖαν:  </p>
<p>ἤδη γάρ μοι θυμὸς ἐέλδεται οἴκαδ' ἱκέσθαι. </p>
<p>τὸν δ' ἠμείβετ' ἔπειτα βοὴν ἀγαθὸς Μενέλαος: </p>
<p>Τηλέμαχ', οὔ τί σ' ἐγώ γε πολὺν χρόνον ἐνθάδ' ἐρύξω </p>
<p>ἱέμενον νόστοιο:  νεμεσσῶμαι δὲ καὶ ἄλλῳ </p>
<p>ἀνδρὶ ξεινοδόκῳ, ὅς κ' ἔξοχα μὲν φιλέῃσιν, </p>
<p>ἔξοχα δ' ἐχθαίρῃσιν:  ἀμείνω δ' αἴσιμα πάντα. </p>
<p>ἶσόν τοι κακόν ἐσθ', ὅς τ' οὐκ ἐθέλοντα νέεσθαι </p>
<p>ξεῖνον ἐποτρύνει καὶ ὃς ἐσσύμενον κατερύκει. </p>
<p>χρὴ ξεῖνον παρεόντα φιλεῖν, ἐθέλοντα δὲ πέμπειν. </p>
<p>ἀλλὰ μέν' εἰς ὅ κε δῶρα φέρων ἐπιδίφρια θείω </p>
<p>καλά, σὺ δ' ὀφθαλμοῖσιν ἴδῃς, εἴπω δὲ γυναιξὶ </p>
<p>δεῖπνον ἐνὶ μεγάροις τετυκεῖν ἅλις ἔνδον ἐόντων. </p>
<p>ἀμφότερον, κῦδός τε καὶ ἀγλαΐη καὶ ὄνειαρ, </p>
<p>δειπνήσαντας ἴμεν πολλὴν ἐπ' ἀπείρονα γαῖαν. </p>
<p>εἰ δ' ἐθέλεις τραφθῆναι ἀν' Ἑλλάδα καὶ μέσον Ἄργος, </p>
<p>ὄφρα τοι αὐτὸς ἕπωμαι, ὑποζεύξω δέ τοι ἵππους, </p>
<p>ἄστεα δ' ἀνθρώπων ἡγήσομαι:  οὐδέ τις ἡμέας </p>
<p>αὔτως ἀππέμψει, δώσει δέ τι ἕν γε φέρεσθαι, </p>
<p>ἠέ τινα τριπόδων εὐχάλκων ἠὲ λεβήτων, </p>
<p>ἠὲ δύ' ἡμιόνους ἠὲ χρύσειον ἄλεισον. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>Ἀτρεΐδη Μενέλαε διοτρεφές, ὄρχαμε λαῶν, </p>
<p>βούλομαι ἤδη νεῖσθαι ἐφ' ἡμέτερ':  οὐ γὰρ ὄπισθεν </p>
<p>οὖρον ἰὼν κατέλειπον ἐπὶ κτεάτεσσιν ἐμοῖσιν:  </p>
<p>μὴ πατέρ' ἀντίθεον διζήμενος αὐτὸς ὄλωμαι, </p>
<p>ἤ τί μοι ἐκ μεγάρων κειμήλιον ἐσθλὸν ὄληται. </p>
<p>αὐτὰρ ἐπεὶ τό γ' ἄκουσε βοὴν ἀγαθὸς Μενέλαος, </p>
<p>αὐτίκ' ἄρ' ᾗ ἀλόχῳ ἠδὲ δμῳῇσι κέλευσε </p>
<p>δεῖπνον ἐνὶ μεγάροις τετυκεῖν ἅλις ἔνδον ἐόντων. </p>
<p>ἀγχίμολον δέ οἱ ἦλθε Βοηθοΐδης Ἐτεωνεύς, </p>
<p>ἀνστὰς ἐξ εὐνῆς, ἐπεὶ οὐ πολὺ ναῖεν ἀπ' αὐτοῦ:  </p>
<p>τὸν πῦρ κῆαι ἄνωγε βοὴν ἀγαθὸς Μενέλαος </p>
<p>ὀπτῆσαί τε κρεῶν:  ὁ δ' ἄρ' οὐκ ἀπίθησεν ἀκούσας. </p>
<p>αὐτὸς δ' ἐς θάλαμον κατεβήσετο κηώεντα, </p>
<p>οὐκ οἶος, ἅμα τῷ γ' Ἑλένη κίε καὶ Μεγαπένθης. </p>
<p>ἀλλ' ὅτε δή ῥ' ἵκανον ὅθι κειμήλια κεῖτο, </p>
<p>Ἀτρεΐδης μὲν ἔπειτα δέπας λάβεν ἀμφικύπελλον, </p>
<p>υἱὸν δὲ κρητῆρα φέρειν Μεγαπένθε' ἄνωγεν </p>
<p>ἀργύρεον:  Ἑλένη δὲ παρίστατο φωριαμοῖσιν, </p>
<p>ἔνθ' ἔσαν οἱ πέπλοι παμποίκιλοι, οὓς κάμεν αὐτή. </p>
<p>τῶν ἕν' ἀειραμένη Ἑλένη φέρε, δῖα γυναικῶν, </p>
<p>ὃς κάλλιστος ἔην ποικίλμασιν ἠδὲ μέγιστος, </p>
<p>ἀστὴρ δ' ὣς ἀπέλαμπεν:  ἔκειτο δὲ νείατος ἄλλων. </p>
<p>βὰν δ' ἰέναι προτέρω διὰ δώματος, ἧος ἵκοντο </p>
<p>Τηλέμαχον:  τὸν δὲ προσέφη ξανθὸς Μενέλαος: </p>
<p>Τηλέμαχ', ἦ τοι νόστον, ὅπως φρεσὶ σῇσι μενοινᾷς, </p>
<p>ὥς τοι Ζεὺς τελέσειεν, ἐρίγδουπος πόσις Ἥρης. </p>
<p>δώρων δ', ὅσσ' ἐν ἐμῷ οἴκῳ κειμήλια κεῖται, </p>
<p>δώσω ὃ κάλλιστον καὶ τιμηέστατόν ἐστι. </p>
<p>δώσω τοι κρητῆρα τετυγμένον:  ἀργύρεος δὲ </p>
<p>ἐστὶν ἅπας, χρυσῷ δ' ἐπὶ χείλεα κεκράανται, </p>
<p>ἔργον δ' Ἡφαίστοιο:  πόρεν δέ ἑ Φαίδιμος ἥρως, </p>
<p>Σιδονίων βασιλεύς, ὅθ' ἑὸς δόμος ἀμφεκάλυψε </p>
<p>κεῖσέ με νοστήσαντα:  τεῒν δ' ἐθέλω τόδ' ὀπάσσαι. </p>
<p>ὣς εἰπὼν ἐν χειρὶ τίθει δέπας ἀμφικύπελλον </p>
<p>ἥρως Ἀτρεΐδης: ὁ δ' ἄρα κρητῆρα φαεινὸν </p>
<p>θῆκ' αὐτοῦ προπάροιθε φέρων κρατερὸς Μεγαπένθης, </p>
<p>ἀργύρεον:  Ἑλένη δὲ παρίστατο καλλιπάρῃος </p>
<p>πέπλον ἔχουσ' ἐν χερσίν, ἔπος τ' ἔφατ' ἔκ τ' ὀνόμαζε:  </p>
<p>δῶρόν τοι καὶ ἐγώ, τέκνον φίλε, τοῦτο δίδωμι, </p>
<p>μνῆμ' Ἑλένης χειρῶν, πολυηράτου ἐς γάμου ὥρην, </p>
<p>σῇ ἀλόχῳ φορέειν:  τῆος δὲ φίλῃ παρὰ μητρὶ </p>
<p>κείσθω ἐνὶ μεγάρῳ. σὺ δέ μοι χαίρων ἀφίκοιο </p>
<p>οἶκον ἐϋκτίμενον καὶ σὴν ἐς πατρίδα γαῖαν. </p>
<p>ὣς εἰποῦσ' ἐν χερσὶ τίθει, ὁ δ' ἐδέξατο χαίρων. </p>
<p>καὶ τὰ μὲν ἐς πείρινθα τίθει Πεισίστρατος ἥρως </p>
<p>δεξάμενος, καὶ πάντα ἑῷ θηήσατο θυμῷ:  </p>
<p>τοὺς δ' ἦγε πρὸς δῶμα κάρη ξανθὸς Μενέλαος. </p>
<p>ἑζέσθην δ' ἄρ' ἔπειτα κατὰ κλισμούς τε θρόνους τε. </p>
<p>χέρνιβα δ' ἀμφίπολος προχόῳ ἐπέχευε φέρουσα </p>
<p>καλῇ χρυσείῃ, ὑπὲρ ἀργυρέοιο λέβητος, </p>
<p>νίψασθαι:  παρὰ δὲ ξεστὴν ἐτάνυσσε τράπεζαν. </p>
<p>σῖτον δ' αἰδοίη ταμίη παρέθηκε φέρουσα:  </p>
<p>εἴδατα πόλλ' ἐπιθεῖσα, χαριζομένη παρεόντων:  </p>
<p>πὰρ δὲ Βοηθοΐδης κρέα δαίετο καὶ νέμε μοίρας: </p>
<p>οἰνοχόει δ' υἱὸς Μενελάου κυδαλίμοιο. </p>
<p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>δὴ τότε Τηλέμαχος καὶ Νέστορος ἀγλαὸς υἱὸς </p>
<p>ἵππους τε ζεύγνυντ' ἀνά θ' ἅρματα ποικίλ' ἔβαινον, </p>
<p>ἐκ δ' ἔλασαν προθύροιο καὶ αἰθούσης ἐριδούπου. </p>
<p>τοὺς δὲ μετ' Ἀτρεΐδης ἔκιε ξανθὸς Μενέλαος, </p>
<p>οἶνον ἔχων ἐν χειρὶ μελίφρονα δεξιτερῆφι, </p>
<p>ἐν δέπαϊ χρυσέῳ, ὄφρα λείψαντε κιοίτην. </p>
<p>στῆ δ' ἵππων προπάροιθε, δεδισκόμενος δὲ προσηύδα:  </p>
<p>χαίρετον, ὦ κούρω, καὶ Νέστορι ποιμένι λαῶν </p>
<p>εἰπεῖν:  ἦ γὰρ ἐμοί γε πατὴρ ὣς ἤπιος ἦεν, </p>
<p>ἧος ἐνὶ Τροίῃ πολεμίζομεν υἷες Ἀχαιῶν. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>καὶ λίην κείνῳ γε, διοτρεφές, ὡς ἀγορεύεις, </p>
<p>πάντα τάδ' ἐλθόντες καταλέξομεν:  αἲ γὰρ ἐγὼν ὣς </p>
<p>νοστήσας Ἰθάκηνδε, κιχὼν Ὀδυσῆ' ἐνὶ οἴκῳ, </p>
<p>εἴποιμ' ὡς παρὰ σεῖο τυχὼν φιλότητος ἁπάσης </p>
<p>ἔρχομαι, αὐτὰρ ἄγω κειμήλια πολλὰ καὶ ἐσθλά. </p>
<p>ὣς ἄρα οἱ εἰπόντι ἐπέπτατο δεξιὸς ὄρνις, </p>
<p>αἰετὸς ἀργὴν χῆνα φέρων ὀνύχεσσι πέλωρον, </p>
<p>ἥμερον ἐξ αὐλῆς: οἱ δ' ἰΰζοντες ἕποντο </p>
<p>ἀνέρες ἠδὲ γυναῖκες: ὁ δέ σφισιν ἐγγύθεν ἐλθὼν </p>
<p>δεξιὸς ἤϊξε πρόσθ' ἵππων:  οἱ δὲ ἰδόντες </p>
<p>γήθησαν, καὶ πᾶσιν ἐνὶ φρεσὶ θυμὸς ἰάνθη. </p>
<p>τοῖσι δὲ Νεστορίδης Πεισίστρατος ἤρχετο μύθων:  </p>
<p>φράζεο δή, Μενέλαε διοτρεφές, ὄρχαμε λαῶν, </p>
<p>ἢ νῶϊν τόδ' ἔφηνε θεὸς τέρας ἦε σοὶ αὐτῷ. </p>
<p>ὣς φάτο, μερμήριξε δ' ἀρηΐφιλος Μενέλαος, </p>
<p>ὅππως οἱ κατὰ μοῖραν ὑποκρίναιτο νοήσας. </p>
<p>τὸν δ' Ἑλένη τανύπεπλος ὑποφθαμένη φάτο μῦθον:  </p>
<p>κλῦτέ μευ:  αὐτὰρ ἐγὼ μαντεύσομαι, ὡς ἐνὶ θυμῷ </p>
<p>ἀθάνατοι βάλλουσι καὶ ὡς τελέεσθαι ὀΐω. </p>
<p>ὡς ὅδε χῆν' ἥρπαξ' ἀτιταλλομένην ἐνὶ οἴκῳ </p>
<p>ἐλθὼν ἐξ ὄρεος, ὅθι οἱ γενεή τε τόκος τε, </p>
<p>ὣς Ὀδυσεὺς κακὰ πολλὰ παθὼν καὶ πόλλ' ἐπαληθεὶς </p>
<p>οἴκαδε νοστήσει καὶ τίσεται:  ἠὲ καὶ ἤδη </p>
<p>οἴκοι, ἀτὰρ μνηστῆρσι κακὸν πάντεσσι φυτεύει. </p>
<p>τὴν δ' αὖ Τηλέμαχος πεπνυμένος ἀντίον ηὔδα:  </p>
<p>οὕτω νῦν Ζεὺς θείη, ἐρίγδουπος πόσις Ἥρης: </p>
<p>τῷ κέν τοι καὶ κεῖθι θεῷ ὣς εὐχετοῴμην. </p>
<p>ἦ καὶ ἐφ' ἵπποιϊν μάστιν βάλεν:  οἱ δὲ μάλ' ὦκα </p>
<p>ἤϊξαν πεδίονδε διὰ πτόλιος μεμαῶτες. </p>
<p>οἱ δὲ πανημέριοι σεῖον ζυγὸν ἀμφὶς ἔχοντες. </p>
<p>δύσετό τ' ἠέλιος σκιόωντό τε πᾶσαι ἀγυιαί:  </p>
<p>ἐς Φηρὰς δ' ἵκοντο Διοκλῆος ποτὶ δῶμα, </p>
<p>υἱέος Ὀρτιλόχοιο, τὸν Ἀλφειὸς τέκε παῖδα. </p>
<p>ἔνθα δὲ νύκτ' ἄεσαν ὁ δὲ τοῖς πὰρ ξείνια θῆκεν. </p>
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>ἵππους τε ζεύγνυντ' ἀνά θ' ἅρματα ποικίλ' ἔβαινον, </p>
<p>ἐκ δ' ἔλασαν προθύροιο καὶ αἰθούσης ἐριδούπου:  </p>
<p>μάστιξεν δ' ἐλάαν, τὼ δ' οὐκ ἄκοντε πετέσθην. </p>
<p>αἶψα δ' ἔπειθ' ἵκοντο Πύλου αἰπὺ πτολίεθρον:  </p>
<p>καὶ τότε Τηλέμαχος προσεφώνεε Νέστορος υἱόν:  </p>
<p>Νεστορίδη, πῶς κέν μοι ὑποσχόμενος τελέσειας </p>
<p>μῦθον ἐμόν; ξεῖνοι δὲ διαμπερὲς εὐχόμεθ' εἶναι </p>
<p>ἐκ πατέρων φιλότητος, ἀτὰρ καὶ ὁμήλικές εἰμεν:  </p>
<p>ἥδε δ' ὁδὸς καὶ μᾶλλον ὁμοφροσύνῃσιν ἐνήσει. </p>
<p>μή με παρὲξ ἄγε νῆα, διοτρεφές, ἀλλὰ λίπ' αὐτοῦ, </p>
<p>μή μ' ὁ γέρων ἀέκοντα κατάσχῃ ᾧ ἐνὶ οἴκῳ </p>
<p>ἱέμενος φιλέειν:  ἐμὲ δὲ χρεὼ θᾶσσον ἱκέσθαι. </p>
<p>ὣς φάτο, Νεστορίδης δ' ἄρ' ἑῷ συμφράσσατο θυμῷ, </p>
<p>ὅππως οἱ κατὰ μοῖραν ὑποσχόμενος τελέσειεν. </p>
<p>ὧδε δέ οἱ φρονέοντι δοάσσατο κέρδιον εἶναι:  </p>
<p>στρέψ' ἵππους ἐπὶ νῆα θοὴν καὶ θῖνα θαλάσσης, </p>
<p>νηῒ δ' ἐνὶ πρύμνῃ ἐξαίνυτο κάλλιμα δῶρα, </p>
<p>ἐσθῆτα χρυσόν τε, τά οἱ Μενέλαος ἔδωκε:  </p>
<p>καί μιν ἐποτρύνων ἔπεα πτερόεντα προσηύδα:  </p>
<p>σπουδῇ νῦν ἀνάβαινε κέλευέ τε πάντας ἑταίρους, </p>
<p>πρὶν ἐμὲ οἴκαδ' ἱκέσθαι ἀπαγγεῖλαί τε γέροντι. </p>
<p>εὖ γὰρ ἐγὼ τόδε οἶδα κατὰ φρένα καὶ κατὰ θυμόν:  </p>
<p>οἷος κείνου θυμὸς ὑπέρβιος, οὔ σε μεθήσει, </p>
<p>ἀλλ' αὐτὸς καλέων δεῦρ' εἴσεται, οὐδέ ἕ φημι </p>
<p>ἂψ ἰέναι κενεόν:  μάλα γὰρ κεχολώσεται ἔμπης. </p>
<p>ὣς ἄρα φωνήσας ἔλασεν καλλίτριχας ἵππους </p>
<p>ἂψ Πυλίων εἰς ἄστυ, θοῶς δ' ἄρα δώμαθ' ἵκανε. </p>
<p>Τηλέμαχος δ' ἑτάροισιν ἐποτρύνων ἐκέλευσεν:  </p>
<p>ἐγκοσμεῖτε τὰ τεύχε', ἑταῖροι, νηῒ μελαίνῃ, </p>
<p>αὐτοί τ' ἀμβαίνωμεν, ἵνα πρήσσωμεν ὁδοῖο. </p>
<p>ὣς ἔφαθ', οἱ δ' ἄρα τοῦ μάλα μὲν κλύον ἠδ' ἐπίθοντο, </p>
<p>αἶψα δ' ἄρ' εἴσβαινον καὶ ἐπὶ κληῗσι καθῖζον. </p>
<p>ἦ τοι ὁ μὲν τὰ πονεῖτο καὶ εὔχετο, θῦε δ' Ἀθήνῃ </p>
<p>νηῒ πάρα πρυμνῇ:  σχεδόθεν δέ οἱ ἤλυθεν ἀνὴρ </p>
<p>τηλεδαπός, φεύγων ἐξ Ἄργεος ἄνδρα κατακτάς, </p>
<p>μάντις: ἀτὰρ γενεήν γε Μελάμποδος ἔκγονος ἦεν, </p>
<p>ὃς πρὶν μέν ποτ' ἔναιε Πύλῳ ἔνι, μητέρι μήλων, </p>
<p>ἀφνειὸς Πυλίοισι μέγ' ἔξοχα δώματα ναίων:  </p>
<p>δὴ τότε γ' ἄλλων δῆμον ἀφίκετο, πατρίδα φεύγων </p>
<p>Νηλέα τε μεγάθυμον, ἀγαυότατον ζωόντων, </p>
<p>ὅς οἱ χρήματα πολλὰ τελεσφόρον εἰς ἐνιαυτὸν </p>
<p>εἶχε βίῃ. ὁ δὲ τῆος ἐνὶ μεγάροις Φυλάκοιο </p>
<p>δεσμῷ ἐν ἀργαλέῳ δέδετο, κρατέρ' ἄλγεα πάσχων </p>
<p>εἵνεκα Νηλῆος κούρης ἄτης τε βαρείης, </p>
<p>τήν οἱ ἐπὶ φρεσὶ θῆκε θεὰ δασπλῆτις Ἐρινύς. </p>
<p>ἀλλ' ὁ μὲν ἔκφυγε κῆρα καὶ ἤλασε βοῦς ἐριμύκους </p>
<p>ἐς Πύλον ἐκ Φυλάκης καὶ ἐτίσατο ἔργον ἀεικὲς </p>
<p>ἀντίθεον Νηλῆα, κασιγνήτῳ δὲ γυναῖκα </p>
<p>ἠγάγετο πρὸς δώμαθ'. ὁ δ' ἄλλων ἵκετο δῆμον, </p>
<p>Ἄργος ἐς ἱππόβοτον:  τόθι γάρ νύ οἱ αἴσιμον ἦεν </p>
<p>ναιέμεναι πολλοῖσιν ἀνάσσοντ' Ἀργείοισιν </p>
<p>ἔνθα δ' ἔγημε γυναῖκα καὶ ὑψερεφὲς θέτο δῶμα, </p>
<p>γείνατο δ' Ἀντιφάτην καὶ Μάντιον, υἷε κραταιώ. </p>
<p>Ἀντιφάτης μὲν ἔτικτεν Ὀϊκλῆα μεγάθυμον, </p>
<p>αὐτὰρ Ὀϊκλείης λαοσσόον Ἀμφιάραον, </p>
<p>ὃν περὶ κῆρι φίλει Ζεύς τ' αἰγίοχος καὶ Ἀπόλλων </p>
<p>παντοίην φιλότητ':  οὐδ' ἵκετο γήραος οὐδόν, </p>
<p>ἀλλ' ὄλετ' ἐν Θήβῃσι γυναίων εἵνεκα δώρων. </p>
<p>τοῦ δ' υἱεῖς ἐγένοντ' Ἀλκμαίων Ἀμφίλοχός τε. </p>
<p>Μάντιος αὖ τέκετο Πολυφείδεά τε Κλεῖτόν τε:  </p>
<p>ἀλλ' ἦ τοι Κλεῖτον χρυσόθρονος ἥρπασεν Ἠὼς </p>
<p>κάλλεος εἵνεκα οἷο, ἵν' ἀθανάτοισι μετείη:  </p>
<p>αὐτὰρ ὑπέρθυμον Πολυφείδεα μάντιν Ἀπόλλων </p>
<p>θῆκε βροτῶν ὄχ' ἄριστον, ἐπεὶ θάνεν Ἀμφιάραος: </p>
<p>ὅς ῥ' Ὑπερησίηνδ' ἀπενάσσατο πατρὶ χολωθείς, </p>
<p>ἔνθ' ὅ γε ναιετάων μαντεύετο πᾶσι βροτοῖσιν. </p>
<p>τοῦ μὲν ἄρ' υἱὸς ἐπῆλθε, Θεοκλύμενος δ' ὄνομ' ἦεν, </p>
<p>ὃς τότε Τηλεμάχου πέλας ἵστατο:  τὸν δ' ἐκίχανεν </p>
<p>σπένδοντ' εὐχόμενόν τε θοῇ παρὰ νηῒ μελαίνῃ, </p>
<p>καί μιν φωνήσας ἔπεα πτερόεντα προσηύδα:  </p>
<p>ὦ φίλ', ἐπεί σε θύοντα κιχάνω τῷδ' ἐνὶ χώρῳ, </p>
<p>λίσσομ' ὑπὲρ θυέων καὶ δαίμονος, αὐτὰρ ἔπειτα </p>
<p>σῆς τ' αὐτοῦ κεφαλῆς καὶ ἑταίρων, οἵ τοι ἕπονται, </p>
<p>εἰπέ μοι εἰρομένῳ νημερτέα μηδ' ἐπικεύσῃς: </p>
<p>τίς πόθεν εἶς ἀνδρῶν; πόθι τοι πόλις ἠδὲ τοκῆες; </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>τοιγὰρ ἐγώ τοι, ξεῖνε, μάλ' ἀτρεκέως ἀγορεύσω. </p>
<p>ἐξ Ἰθάκης γένος εἰμί, πατὴρ δέ μοί ἐστιν Ὀδυσσεύς, </p>
<p>εἴ ποτ' ἔην:  νῦν δ' ἤδη ἀπέφθιτο λυγρῷ ὀλέθρῳ. </p>
<p>τοὔνεκα νῦν ἑτάρους τε λαβὼν καὶ νῆα μέλαιναν </p>
<p>ἦλθον πευσόμενος πατρὸς δὴν οἰχομένοιο. </p>
<p>τὸν δ' αὖτε προσέειπε Θεοκλύμενος θεοειδής: </p>
<p>οὕτω τοι καὶ ἐγὼν ἐκ πατρίδος, ἄνδρα κατακτὰς </p>
<p>ἔμφυλον:  πολλοὶ δὲ κασίγνητοί τε ἔται τε </p>
<p>Ἄργος ἀν' ἱππόβοτον, μέγα δὲ κρατέουσιν Ἀχαιῶν. </p>
<p>τῶν ὑπαλευάμενος θάνατον καὶ κῆρα μέλαιναν </p>
<p>φεύγω, ἐπεί νύ μοι αἶσα κατ' ἀνθρώπους ἀλάλησθαι. </p>
<p>ἀλλά με νηὸς ἔφεσσαι, ἐπεί σε φυγὼν ἱκέτευσα, </p>
<p>μή με κατακτείνωσι:  διωκέμεναι γὰρ ὀΐω. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>οὐ μὲν δή σ' ἐθέλοντά γ' ἀπώσω νηὸς ἐΐσης, </p>
<p>ἀλλ' ἕπευ:  αὐτὰρ κεῖθι φιλήσεαι, οἷά κ' ἔχωμεν. </p>
<p>ὣς ἄρα φωνήσας οἱ ἐδέξατο χάλκεον ἔγχος, </p>
<p>καὶ τό γ' ἐπ' ἰκριόφιν τάνυσεν νεὸς ἀμφιελίσσης: </p>
<p>ἂν δὲ καὶ αὐτὸς νηὸς ἐβήσετο ποντοπόροιο. </p>
<p>ἐν πρύμνῃ δ' ἄρ' ἔπειτα καθέζετο, πὰρ δὲ οἷ αὐτῷ </p>
<p>εἷσε Θεοκλύμενον:  τοὶ δὲ πρυμνήσι' ἔλυσαν. </p>
<p>Τηλέμαχος δ' ἑτάροισιν ἐποτρύνας ἐκέλευσεν </p>
<p>ὅπλων ἅπτεσθαι:  τοὶ δ' ἐσσυμένως ἐπίθοντο. </p>
<p>ἱστὸν δ' εἰλάτινον κοίλης ἔντοσθε μεσόδμης </p>
<p>στῆσαν ἀείραντες, κατὰ δὲ προτόνοισιν ἔδησαν, </p>
<p>ἕλκον δ' ἱστία λευκὰ ἐϋστρέπτοισι βοεῦσι. </p>
<p>τοῖσιν δ' ἴκμενον οὖρον ἵει γλαυκῶπις Ἀθήνη, </p>
<p>λάβρον ἐπαιγίζοντα δι' αἰθέρος, ὄφρα τάχιστα </p>
<p>νηῦς ἀνύσειε θέουσα θαλάσσης ἁλμυρὸν ὕδωρ. </p>
<p>βὰν δὲ παρὰ Κρουνοὺς καὶ Χαλκίδα καλλιρέεθρον. </p>
<p>δύσετό τ' ἠέλιος σκιόωντό τε πᾶσαι ἀγυιαί:  </p>
<p>ἡ δὲ Φεὰς ἐπέβαλλεν ἐπειγομένη Διὸς οὔρῳ </p>
<p>ἠδὲ παρ' Ἤλιδα δῖαν, ὅθι κρατέουσιν Ἐπειοί. </p>
<p>ἔνθεν δ' αὖ νήσοισιν ἐπιπροέηκε θοῇσιν, </p>
<p>ὁρμαίνων ἤ κεν θάνατον φύγοι ἦ κεν ἁλώῃ. </p>
<p>τὼ δ' αὖτ' ἐν κλισίῃ Ὀδυσεὺς καὶ δῖος ὑφορβὸς </p>
<p>δορπείτην:  παρὰ δέ σφιν ἐδόρπεον ἀνέρες ἄλλοι. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>τοῖς δ' Ὀδυσεὺς μετέειπε, συβώτεω πειρητίζων, </p>
<p>ἤ μιν ἔτ' ἐνδυκέως φιλέοι μεῖναί τε κελεύοι </p>
<p>αὐτοῦ ἐνὶ σταθμῷ, ἦ ὀτρύνειε πόλινδε:  </p>
<p>κέκλυθι νῦν, Εὔμαιε, καὶ ἄλλοι πάντες ἑταῖροι:  </p>
<p>ἠῶθεν προτὶ ἄστυ λιλαίομαι ἀπονέεσθαι </p>
<p>πτωχεύσων, ἵνα μή σε κατατρύχω καὶ ἑταίρους. </p>
<p>ἀλλά μοι εὖ θ' ὑπόθευ καὶ ἅμ' ἡγεμόν' ἐσθλὸν ὄπασσον </p>
<p>ὅς κέ με κεῖσ' ἀγάγῃ:  κατὰ δὲ πτόλιν αὐτὸς ἀνάγκῃ </p>
<p>πλάγξομαι, αἴ κέν τις κοτύλην καὶ πύρνον ὀρέξῃ. </p>
<p>καί κ' ἐλθὼν πρὸς δώματ' Ὀδυσσῆος θείοιο </p>
<p>ἀγγελίην εἴποιμι περίφρονι Πηνελοπείῃ, </p>
<p>καί κε μνηστήρεσσιν ὑπερφιάλοισι μιγείην, </p>
<p>εἴ μοι δεῖπνον δοῖεν ὀνείατα μυρί' ἔχοντες. </p>
<p>αἶψά κεν εὖ δρώοιμι μετὰ σφίσιν ἅσσ' ἐθέλοιεν. </p>
<p>ἐκ γάρ τοι ἐρέω, σὺ δὲ σύνθεο καί μευ ἄκουσον:  </p>
<p>Ἑρμείαο ἕκητι διακτόρου, ὅς ῥά τε πάντων </p>
<p>ἀνθρώπων ἔργοισι χάριν καὶ κῦδος ὀπάζει, </p>
<p>δρηστοσύνῃ οὐκ ἄν μοι ἐρίσσειε βροτὸς ἄλλος, </p>
<p>πῦρ τ' εὖ νηῆσαι διά τε ξύλα δανὰ κεάσσαι, </p>
<p>δαιτρεῦσαί τε καὶ ὀπτῆσαι καὶ οἰνοχοῆσαι, </p>
<p>οἷά τε τοῖς ἀγαθοῖσι παραδρώωσι χέρηες. </p>
<p>τὸν δὲ μέγ' ὀχθήσας προσέφης, Εὔμαιε συβῶτα:  </p>
<p>ὤ μοι, ξεῖνε, τίη τοι ἐνὶ φρεσὶ τοῦτο νόημα </p>
<p>ἔπλετο; ἦ σύ γε πάγχυ λιλαίεαι αὐτόθ' ὀλέσθαι. </p>
<p>εἰ δὴ μνηστήρων ἐθέλεις καταδῦναι ὅμιλον, </p>
<p>τῶν ὕβρις τε βίη τε σιδήρεον οὐρανὸν ἵκει. </p>
<p>οὔ τοι τοιοίδ' εἰσὶν ὑποδρηστῆρες ἐκείνων, </p>
<p>ἀλλὰ νέοι, χλαίνας εὖ εἱμένοι ἠδὲ χιτῶνας, </p>
<p>αἰεὶ δὲ λιπαροὶ κεφαλὰς καὶ καλὰ πρόσωπα, </p>
<p>οἵ σφιν ὑποδρώωσιν:  ἐΰξεστοι δὲ τράπεζαι </p>
<p>σίτου καὶ κρειῶν ἠδ' οἴνου βεβρίθασιν. </p>
<p>ἀλλὰ μέν':  οὐ γάρ τίς τοι ἀνιᾶται παρεόντι, </p>
<p>οὔτ' ἐγὼ οὔτε τις ἄλλος ἑταίρων, οἵ μοι ἔασιν. </p>
<p>αὐτὰρ ἐπὴν ἔλθῃσιν Ὀδυσσῆος φίλος υἱός, </p>
<p>κεῖνός σε χλαῖνάν τε χιτῶνά τε εἵματα ἕσσει, </p>
<p>πέμψει δ' ὅππη σε κραδίη θυμός τε κελεύει. </p>
<p>τὸν δ' ἠμείβετ' ἔπειτα πολύτλας δῖος Ὀδυσσεύς: </p>
<p>αἴθ' οὕτως, Εὔμαιε, φίλος Διὶ πατρὶ γένοιο </p>
<p>ὡς ἐμοί, ὅττι μ' ἔπαυσας ἄλης καὶ ὀϊζύος αἰνῆς. </p>
<p>πλαγκτοσύνης δ' οὐκ ἔστι κακώτερον ἄλλο βροτοῖσιν:  </p>
<p>ἀλλ' ἕνεκ' οὐλομένης γαστρὸς κακὰ κήδε' ἔχουσιν </p>
<p>ἀνέρες, ὅν τιν' ἵκηται ἄλη καὶ πῆμα καὶ ἄλγος. </p>
<p>νῦν δ' ἐπεὶ ἰσχανάᾳς μεῖναι τέ με κεῖνον ἄνωγας, </p>
<p>εἴπ' ἄγε μοι περὶ μητρὸς Ὀδυσσῆος θείοιο </p>
<p>πατρός θ', ὃν κατέλειπεν ἰὼν ἐπὶ γήραος οὐδῷ, </p>
<p>ἤ που ἔτι ζώουσιν ὑπ' αὐγὰς ἠελίοιο, </p>
<p>ἦ ἤδη τεθνᾶσι καὶ εἰν Ἀΐδαο δόμοισι. </p>
<p>τὸν δ' αὖτε προσέειπε συβώτης, ὄρχαμος ἀνδρὼν:  </p>
<p>τοιγὰρ ἐγώ τοι, ξεῖνε, μάλ' ἀτρεκέως ἀγορεύσω. </p>
<p>Λαέρτης μὲν ἔτι ζώει, Διὶ δ' εὔχεται αἰεὶ </p>
<p>θυμὸν ἀπὸ μελέων φθίσθαι οἷς ἐν μεγάροισιν:  </p>
<p>ἐκπάγλως γὰρ παιδὸς ὀδύρεται οἰχομένοιο </p>
<p>κουριδίης τ' ἀλόχοιο δαΐφρονος, ἥ ἑ μάλιστα </p>
<p>ἤκαχ' ἀποφθιμένη καὶ ἐν ὠμῷ γήραϊ θῆκεν. </p>
<p>ἡ δ' ἄχεϊ οὗ παιδὸς ἀπέφθιτο κυδαλίμοιο, </p>
<p>λευγαλέῳ θανάτῳ, ὡς μὴ θάνοι ὅς τις ἐμοί γε </p>
<p>ἐνθάδε ναιετάων φίλος εἴη καὶ φίλα ἔρδοι. </p>
<p>ὄφρα μὲν οὖν δὴ κείνη ἔην, ἀχέουσά περ ἔμπης, </p>
<p>τόφρα τί μοι φίλον ἔσκε μεταλλῆσαι καὶ ἐρέσθαι, </p>
<p>οὕνεκά μ' αὐτὴ θρέψεν ἅμα Κτιμένῃ τανυπέπλῳ, </p>
<p>θυγατέρ' ἰφθίμῃ, τὴν ὁπλοτάτην τέκε παίδων:  </p>
<p>τῇ ὁμοῦ ἐτρεφόμην, ὀλίγον δέ τί μ' ἧσσον ἐτίμα. </p>
<p>αὐτὰρ ἐπεί ῥ' ἥβην πολυήρατον ἱκόμεθ' ἄμφω, </p>
<p>τὴν μὲν ἔπειτα Σάμηνδ' ἔδοσαν καὶ μυρί' ἕλοντο, </p>
<p>αὐτὰρ ἐμὲ χλαῖνάν τε χιτῶνά τε εἵματ' ἐκείνη </p>
<p>καλὰ μάλ' ἀμφιέσασα, ποσὶν δ' ὑποδήματα δοῦσα </p>
<p>ἀγρόνδε προΐαλλε:  φίλει δέ με κηρόθι μᾶλλον. </p>
<p>νῦν δ' ἤδη τούτων ἐπιδεύομαι:  ἀλλά μοι αὐτῷ </p>
<p>ἔργον ἀέξουσιν μάκαρες θεοὶ ᾧ ἐπιμίμνω:  </p>
<p>τῶν ἔφαγόν τ' ἔπιόν τε καὶ αἰδοίοισιν ἔδωκα. </p>
<p>ἐκ δ' ἄρα δεσποίνης οὐ μείλιχον ἔστιν ἀκοῦσαι </p>
<p>οὔτ' ἔπος οὔτε τι ἔργον, ἐπεὶ κακὸν ἔμπεσεν οἴκῳ, </p>
<p>ἄνδρες ὑπερφίαλοι:  μέγα δὲ δμῶες χατέουσιν </p>
<p>ἀντία δεσποίνης φάσθαι καὶ ἕκαστα πυθέσθαι </p>
<p>καὶ φαγέμεν πιέμεν τε, ἔπειτα δὲ καί τι φέρεσθαι </p>
<p>ἀγρόνδ', οἷά τε θυμὸν ἀεὶ δμώεσσιν ἰαίνει. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>ὢ πόποι, ὡς ἄρα τυτθὸς ἐών, Εὔμαιε συβῶτα, </p>
<p>πολλὸν ἀπεπλάγχθης σῆς πατρίδος ἠδὲ τοκήων. </p>
<p>ἀλλ' ἄγε μοι τόδε εἰπὲ καὶ ἀτρεκέως κατάλεξον, </p>
<p>ἠὲ διεπράθετο πτόλις ἀνδρῶν εὐρυάγυια, </p>
<p>ᾗ ἔνι ναιετάασκε πατὴρ καὶ πότνια μήτηρ, </p>
<p>ἦ σέ γε μουνωθέντα παρ' οἴεσιν ἢ παρὰ βουσὶν </p>
<p>ἄνδρες δυσμενέες νηυσὶν λάβον ἠδ' ἐπέρασσαν </p>
<p>τοῦδ' ἀνδρὸς πρὸς δώμαθ', ὁ δ' ἄξιον ὦνον ἔδωκε. </p>
<p>τὸν δ' αὖτε προσέειπε συβώτης, ὄρχαμος ἀνδρῶν:  </p>
<p>ξεῖν', ἐπεὶ ἂρ δὴ ταῦτά μ' ἀνείρεαι ἠδὲ μεταλλᾷς, </p>
<p>σιγῇ νῦν ξυνίει καὶ τέρπεο, πῖνέ τε οἶνον </p>
<p>ἥμενος. αἵδε δὲ νύκτες ἀθέσφατοι:  ἔστι μὲν εὕδειν, </p>
<p>ἔστι δὲ τερπομένοισιν ἀκούειν:  οὐδέ τί σε χρή, </p>
<p>πρὶν ὥρη, καταλέχθαι:  ἀνίη καὶ πολὺς ὕπνος. </p>
<p>τῶν δ' ἄλλων ὅτινα κραδίη καὶ θυμὸς ἀνώγει, </p>
<p>εὑδέτω ἐξελθών:  ἅμα δ' ἠοῖ φαινομένηφι </p>
<p>δειπνήσας ἅμ' ὕεσσιν ἀνακτορίῃσιν ἑπέσθω. </p>
<p>νῶϊ δ' ἐνὶ κλισίῃ πίνοντέ τε δαινυμένω τε </p>
<p>κήδεσιν ἀλλήλων τερπώμεθα λευγαλέοισι, </p>
<p>μνωομένω:  μετὰ γάρ τε καὶ ἄλγεσι τέρπεται ἀνήρ, </p>
<p>ὅς τις δὴ μάλα πολλὰ πάθῃ καὶ πόλλ' ἐπαληθῇ. </p>
<p>τοῦτο δέ τοι ἐρέω ὅ μ' ἀνείρεαι ἠδὲ μεταλλᾷς. </p>
<p>νῆσός τις Συρίη κικλήσκεται, εἴ που ἀκούεις, </p>
<p>Ὀρτυγίης καθύπερθεν, ὅθι τροπαὶ ἠελίοιο, </p>
<p>οὔ τι περιπληθὴς λίην τόσον, ἀλλ' ἀγαθὴ μέν, </p>
<p>εὔβοτος, εὔμηλος, οἰνοπληθής, πολύπυρος. </p>
<p>πείνη δ' οὔ ποτε δῆμον ἐσέρχεται, οὐδέ τις ἄλλη </p>
<p>νοῦσος ἐπὶ στυγερὴ πέλεται δειλοῖσι βροτοῖσιν:  </p>
<p>ἀλλ' ὅτε γηράσκωσι πόλιν κάτα φῦλ' ἀνθρώπων, </p>
<p>ἐλθὼν ἀργυρότοξος Ἀπόλλων Ἀρτέμιδι ξὺν </p>
<p>οἷς ἀγανοῖς βελέεσσιν ἐποιχόμενος κατέπεφνεν. </p>
<p>ἔνθα δύω πόλιες, δίχα δέ σφισι πάντα δέδασται:  </p>
<p>τῇσιν δ' ἀμφοτέρῃσι πατὴρ ἐμὸς ἐμβασίλευε, </p>
<p>Κτήσιος Ὀρμενίδης, ἐπιείκελος ἀθανάτοισιν. </p>
<p>ἔνθα δὲ Φοίνικες ναυσίκλυτοι ἤλυθον ἄνδρες, </p>
<p>τρῶκται, μυρί' ἄγοντες ἀθύρματα νηῒ μελαίνῃ. </p>
<p>ἔσκε δὲ πατρὸς ἐμοῖο γυνὴ Φοίνισσ' ἐνὶ οἴκῳ, </p>
<p>καλή τε μεγάλη τε καὶ ἀγλαὰ ἔργα ἰδυῖα:  </p>
<p>τὴν δ' ἄρα Φοίνικες πολυπαίπαλοι ἠπερόπευον. </p>
<p>πλυνούσῃ τις πρῶτα μίγη κοίλῃ παρὰ νηῒ </p>
<p>εὐνῇ καὶ φιλότητι, τά τε φρένας ἠπεροπεύει </p>
<p>θηλυτέρῃσι γυναιξί, καὶ ἥ κ' εὐεργὸς ἔῃσιν. </p>
<p>εἰρώτα δὴ ἔπειτα τίς εἴη καὶ πόθεν ἔλθοι:  </p>
<p>ἡ δὲ μάλ' αὐτίκα πατρὸς ἐπέφραδεν ὑψερεφὲς δῶ:  </p>
<p>ἐκ μὲν Σιδῶνος πολυχάλκου εὔχομαι εἶναι, </p>
<p>κούρη δ' εἴμ' Ἀρύβαντος ἐγὼ ῥυδὸν ἀφνειοῖο:  </p>
<p>ἀλλά μ' ἀνήρπαξαν Τάφιοι ληΐστορες ἄνδρες </p>
<p>ἀγρόθεν ἐρχομένην, πέρασαν δέ τε δεῦρ' ἀγαγόντες </p>
<p>τοῦδ' ἀνδρὸς πρὸς δώμαθ':  ὁ δ' ἄξιον ὦνον ἔδωκε. </p>
<p>τὴν δ' αὖτε προσέειπεν ἀνήρ, ὃς ἐμίσγετο λάθρη:  </p>
<p>ἦ ῥά κε νῦν πάλιν αὖτις ἅμ' ἡμῖν οἴκαδ' ἕποιο, </p>
<p>ὄφρα ἴδῃ πατρὸς καὶ μητέρος ὑψερεφὲς δῶ </p>
<p>αὐτούς τ'; ἦ γὰρ ἔτ' εἰσὶ καὶ ἀφνειοὶ καλέονται. </p>
<p>τὸν δ' αὖτε προσέειπε γυνὴ καὶ ἀμείβετο μύθῳ:  </p>
<p>εἴη κεν καὶ τοῦτ', εἴ μοι ἐθέλοιτέ γε, ναῦται, </p>
<p>ὅρκῳ πιστωθῆναι ἀπήμονά μ' οἴκαδ' ἀπάξειν. </p>
<p>ὣς ἔφαθ', οἱ δ' ἄρα πάντες ἐπώμνυον ὡς ἐκέλευεν. </p>
<p>αὐτὰρ ἐπεί ῥ' ὄμοσάν τε τελεύτησάν τε τὸν ὅρκον, </p>
<p>τοῖς δ' αὖτις μετέειπε γυνὴ καὶ ἀμείβετο μύθῳ:  </p>
<p>σιγῇ νῦν, μή τίς με προσαυδάτω ἐπέεσσιν </p>
<p>ὑμετέρων ἑτάρων, ξυμβλήμενος ἢ ἐν ἀγυιῇ, </p>
<p>ἤ που ἐπὶ κρήνῃ:  μή τις ποτὶ δῶμα γέροντι </p>
<p>ἐλθὼν ἐξείπῃ, ὁ δ' ὀϊσάμενος καταδήσῃ </p>
<p>δεσμῷ ἐν ἀργαλέῳ, ὑμῖν δ' ἐπιφράσσετ' ὄλεθρον. </p>
<p>ἀλλ' ἔχετ' ἐν φρεσὶ μῦθον, ἐπείγετε δ' ὦνον ὁδαίων. </p>
<p>ἀλλ' ὅτε κεν δὴ νηῦς πλείη βιότοιο γένηται, </p>
<p>ἀγγελίη μοι ἔπειτα θοῶς ἐς δώμαθ' ἱκέσθω:  </p>
<p>οἴσω γὰρ καὶ χρυσόν, ὅτις χ' ὑποχείριος ἔλθῃ:  </p>
<p>καὶ δέ κεν ἄλλ' ἐπίβαθρον ἐγὼν ἐθέλουσά γε δοίην. </p>
<p>παῖδα γὰρ ἀνδρὸς ἑῆος ἐνὶ μεγάροις ἀτιτάλλω, </p>
<p>κερδαλέον δὴ τοῖον, ἅμα τροχόωντα θύραζε:  </p>
<p>τόν κεν ἄγοιμ' ἐπὶ νηός, ὁ δ' ὑμῖν μυρίον ὦνον </p>
<p>ἄλφοι, ὅπῃ περάσητε κατ' ἀλλοθρόους ἀνθρώπους. </p>
<p>ἡ μὲν ἄρ' ὣς εἰποῦσ' ἀπέβη πρὸς δώματα καλά, </p>
<p>οἱ δ' ἐνιαυτὸν ἅπαντα παρ' ἡμῖν αὖθι μένοντες </p>
<p>ἐν νηῒ γλαφυρῇ βίοτον πολὺν ἐμπολόωντο. </p>
<p>ἀλλ' ὅτε δὴ κοίλη νηῦς ἤχθετο τοῖσι νέεσθαι, </p>
<p>καὶ τότ' ἄρ' ἄγγελον ἧκαν, ὃς ἀγγείλειε γυναικί. </p>
<p>ἤλυθ' ἀνὴρ πολύϊδρις ἐμοῦ πρὸς δώματα πατρὸς </p>
<p>χρύσεον ὅρμον ἔχων, μετὰ δ' ἠλέκτροισιν ἔερτο. </p>
<p>τὸν μὲν ἄρ' ἐν μεγάρῳ δμῳαὶ καὶ πότνια μήτηρ </p>
<p>χερσίν τ' ἀμφαφόωντο καὶ ὀφθαλμοῖσιν ὁρῶντο, </p>
<p>ὦνον ὑπισχόμεναι:  ὁ δὲ τῇ κατένευσε σιωπῇ. </p>
<p>ἦ τοι ὁ καννεύσας κοίλην ἐπὶ νῆα βεβήκει, </p>
<p>ἡ δ' ἐμὲ χειρὸς ἑλοῦσα δόμων ἐξῆγε θύραζε. </p>
<p>εὗρε δ' ἐνὶ προδόμῳ ἠμὲν δέπα ἠδὲ τραπέζας </p>
<p>ἀνδρῶν δαιτυμόνων, οἵ μευ πατέρ' ἀμφεπένοντο. </p>
<p>οἱ μὲν ἄρ' ἐς θῶκον πρόμολον, δήμοιό τε φῆμιν, </p>
<p>ἡ δ' αἶψα τρί' ἄλεισα κατακρύψασ' ὑπὸ κόλπῳ </p>
<p>ἔκφερεν:  αὐτὰρ ἐγὼν ἑπόμην ἀεσιφροσύνῃσι. </p>
<p>δύσετό τ' ἠέλιος, σκιόωντό τε πᾶσαι ἀγυιαί:  </p>
<p>ἡμεῖς δ' ἐς λιμένα κλυτὸν ἤλθομεν ὦκα κιόντες, </p>
<p>ἔνθ' ἄρα Φοινίκων ἀνδρῶν ἦν ὠκύαλος νηῦς. </p>
<p>οἱ μὲν ἔπειτ' ἀναβάντες ἐπέπλεον ὑγρὰ κέλευθα, </p>
<p>νὼ ἀναβησάμενοι:  ἐπὶ δὲ Ζεὺς οὖρον ἴαλλεν. </p>
<p>ἑξῆμαρ μὲν ὁμῶς πλέομεν νύκτας τε καὶ ἦμαρ:  </p>
<p>ἀλλ' ὅτε δὴ ἕβδομον ἦμαρ ἐπὶ Ζεὺς θῆκε Κρονίων, </p>
<p>τὴν μὲν ἔπειτα γυναῖκα βάλ' Ἄρτεμις ἰοχέαιρα, </p>
<p>ἄντλῳ δ' ἐνδούπησε πεσοῦσ' ὡς εἰναλίη κήξ. </p>
<p>καὶ τὴν μὲν φώκῃσι καὶ ἰχθύσι κύρμα γενέσθαι </p>
<p>ἔκβαλον:  αὐτὰρ ἐγὼ λιπόμην ἀκαχήμενος ἦτορ:  </p>
<p>τοὺς δ' Ἰθάκῃ ἐπέλασσε φέρων ἄνεμός τε καὶ ὕδωρ, </p>
<p>ἔνθα με Λαέρτης πρίατο κτεάτεσσιν ἑοῖσιν. </p>
<p>οὕτω τήνδε τε γαῖαν ἐγὼν ἴδον ὀφθαλμοῖσι. </p>
<p>τὸν δ' αὖ διογενὴς Ὀδυσεὺς ἠμείβετο μύθῳ:  </p>
<p>Εὔμαι', ἦ μάλα δή μοι ἐνὶ φρεσὶ θυμὸν ὄρινας </p>
<p>ταῦτα ἕκαστα λέγων, ὅσα δὴ πάθες ἄλγεα θυμῷ. </p>
<p>ἀλλ' ἦ τοι σοὶ μὲν παρὰ καὶ κακῷ ἐσθλὸν ἔθηκε </p>
<p>Ζεύς, ἐπεὶ ἀνδρὸς δώματ' ἀφίκεο πολλὰ μογήσας </p>
<p>ἠπίου, ὃς δή τοι παρέχει βρῶσίν τε πόσιν τε </p>
<p>ἐνδυκέως, ζώεις δ' ἀγαθὸν βίον:  αὐτὰρ ἐγώ γε </p>
<p>πολλὰ βροτῶν ἐπὶ ἄστε' ἀλώμενος ἐνθάδ' ἱκάνω. </p>
<p>ὣς οἱ μὲν τοιαῦτα πρὸς ἀλλήλους ἀγόρευον, </p>
<p>καδδραθέτην δ' οὐ πολλὸν ἐπὶ χρόνον, ἀλλὰ μίνυνθα:  </p>
<p>αἶψα γὰρ Ἠὼς ἦλθεν ἐΰθρονος. οἱ δ' ἐπὶ χέρσου </p>
<p>Τηλεμάχου ἕταροι λύον ἱστία, κὰδ δ' ἕλον ἱστὸν </p>
<p>καρπαλίμως, τὴν δ' εἰς ὅρμον προέρυσσαν ἐρετμοῖς: </p>
<p>ἐκ δ' εὐνὰς ἔβαλον, κατὰ δὲ πρυμνήσι' ἔδησαν:  </p>
<p>ἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης, </p>
<p>δεῖπνόν τ' ἐντύνοντο κερῶντό τε αἴθοπα οἶνον. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>τοῖσι δὲ Τηλέμαχος πεπνυμένος ἤρχετο μύθων:  </p>
<p>ὑμεῖς μὲν νῦν ἄστυδ' ἐλαύνετε νῆα μέλαιναν, </p>
<p>αὐτὰρ ἐγὼν ἀγροὺς ἐπιείσομαι ἠδὲ βοτῆρας: </p>
<p>ἑσπέριος δ' εἰς ἄστυ ἰδὼν ἐμὰ ἔργα κάτειμι. </p>
<p>ἠῶθεν δέ κεν ὔμμιν ὁδοιπόριον παραθείμην, </p>
<p>δαῖτ' ἀγαθὴν κρειῶν τε καὶ οἴνου ἡδυπότοιο. </p>
<p>τὸν δ' αὖτε προσέειπε Θεοκλύμενος θεοειδής: </p>
<p>πῆ γὰρ ἐγώ, φίλε τέκνον, ἴω; τεῦ δώμαθ' ἵκωμαι </p>
<p>ἀνδρῶν οἳ κραναὴν Ἰθάκην κάτα κοιρανέουσιν; </p>
<p>ἦ ἰθὺς σῆς μητρὸς ἴω καὶ σοῖο δόμοιο; </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>ἄλλως μέν σ' ἂν ἐγώ γε καὶ ἡμέτερόνδε κελοίμην </p>
<p>ἔρχεσθ':  οὐ γάρ τι ξενίων ποθή:  ἀλλὰ σοὶ αὐτῷ </p>
<p>χεῖρον, ἐπεί τοι ἐγὼ μὲν ἀπέσσομαι, οὐδέ σε μήτηρ </p>
<p>ὄψεται:  οὐ μὲν γάρ τι θαμὰ μνηστῆρσ' ἐνὶ οἴκῳ </p>
<p>φαίνεται, ἀλλ' ἀπὸ τῶν ὑπερωΐῳ ἱστὸν ὑφαίνει. </p>
<p>ἀλλά τοι ἄλλον φῶτα πιφαύσκομαι ὅν κεν ἵκοιο, </p>
<p>Εὐρύμαχον, Πολύβοιο δαΐφρονος ἀγλαὸν υἱόν, </p>
<p>τὸν νῦν ἶσα θεῷ Ἰθακήσιοι εἰσορόωσι:  </p>
<p>καὶ γὰρ πολλὸν ἄριστος ἀνὴρ μέμονέν τε μάλιστα </p>
<p>μητέρ' ἐμὴν γαμέειν καὶ Ὀδυσσῆος γέρας ἕξειν. </p>
<p>ἀλλὰ τά γε Ζεὺς οἶδεν Ὀλύμπιος, αἰθέρι ναίων, </p>
<p>εἴ κέ σφι πρὸ γάμοιο τελευτήσει κακὸν ἦμαρ. </p>
<p>ὣς ἄρα οἱ εἰπόντι ἐπέπτατο δεξιὸς ὄρνις, </p>
<p>κίρκος, Ἀπόλλωνος ταχὺς ἄγγελος: ἐν δὲ πόδεσσι </p>
<p>τίλλε πέλειαν ἔχων, κατὰ δὲ πτερὰ χεῦεν ἔραζε </p>
<p>μεσσηγὺς νηός τε καὶ αὐτοῦ Τηλεμάχοιο. </p>
<p>τὸν δὲ Θεοκλύμενος ἑτάρων ἀπονόσφι καλέσσας </p>
<p>ἔν τ' ἄρα οἱ φῦ χειρὶ ἔπος τ' ἔφατ' ἔκ τ' ὀνόμαζε:  </p>
<p>Τηλέμαχ', οὔ τοι ἄνευ θεοῦ ἔπτατο δεξιὸς ὄρνις </p>
<p>ἔγνων γάρ μιν ἐσάντα ἰδὼν οἰωνὸν ἐόντα. </p>
<p>ὑμετέρου δ' οὐκ ἔστι γένος βασιλεύτερον ἄλλο </p>
<p>ἐν δήμῳ Ἰθάκης, ἀλλ' ὑμεῖς καρτεροὶ αἰεί. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>αἲ γὰρ τοῦτο, ξεῖνε, ἔπος τετελεσμένον εἴη:  </p>
<p>τῷ κε τάχα γνοίης φιλότητά τε πολλά τε δῶρα </p>
<p>ἐξ ἐμεῦ, ὡς ἄν τίς σε συναντόμενος μακαρίζοι. </p>
<p>ἦ καὶ Πείραιον προσεφώνεε, πιστὸν ἑταῖρον:  </p>
<p>Πείραιε Κλυτίδη, σὺ δέ μοι τά περ ἄλλα μάλιστα </p>
<p>πείθῃ ἐμῶν ἑτάρων, οἵ μοι Πύλον εἰς ἅμ' ἕποντο:  </p>
<p>καὶ νῦν μοι τὸν ξεῖνον ἄγων ἐν δώμασι σοῖσιν </p>
<p>ἐνδυκέως φιλέειν καὶ τιέμεν, εἰς ὅ κεν ἔλθω. </p>
<p>τὸν δ' αὖ Πείραιος δουρικλυτὸς ἀντίον ηὔδα:  </p>
<p>Τηλέμαχ', εἰ γάρ κεν σὺ πολὺν χρόνον ἐνθάδε μίμνοι, </p>
<p>τόνδε τ' ἐγὼ κομιῶ, ξενίων δέ οἱ οὐ ποθὴ ἔσται. </p>
<p>ὣς εἰπὼν ἐπὶ νηὸς ἔβη, ἐκέλευσε δ' ἑταίρους </p>
<p>αὐτούς τ' ἀμβαίνειν ἀνά τε πρυμνήσια λῦσαι. </p>
<p>οἱ δ' αἶψ' εἴσβαινον καὶ ἐπὶ κληῗσι καθῖζον. </p>
<p>Τηλέμαχος δ' ὑπὸ ποσσὶν ἐδήσατο καλὰ πέδιλα, </p>
<p>εἵλετο δ' ἄλκιμον ἔγχος, ἀκαχμένον ὀξέϊ χαλκῷ, </p>
<p>νηὸς ἀπ' ἰκριόφιν:  τοὶ δὲ πρυμνήσι' ἔλυσαν. </p>
<p>οἱ μὲν ἀνώσαντες πλέον ἐς πόλιν, ὡς ἐκέλευσε </p>
<p>Τηλέμαχος, φίλος υἱὸς Ὀδυσσῆος θείοιο:  </p>
<p>τὸν δ' ὦκα προβιβάντα πόδες φέρον, ὄφρ' ἵκετ' αὐλήν, </p>
<p>ἔνθα οἱ ἦσαν ὕες μάλα μυρίαι, ᾗσι συβώτης </p>
<p>ἐσθλὸς ἐὼν ἐνίαυεν, ἀνάκτεσιν ἤπια εἰδώς, </p></div1>
<div1 lines="480" n="16">
<p>τὼ δ' αὖτ' ἐν κλισίῃ Ὀδυσεὺς καὶ δῖος ὑφορβὸς </p>
<p>ἐντύνοντο ἄριστον ἅμ' ἠοῖ, κηαμένω πῦρ, </p>
<p>ἔκπεμψάν τε νομῆας ἅμ' ἀγρομένοισι σύεσσι:  </p>
<p>Τηλέμαχον δὲ περίσσαινον κύνες ὑλακόμωροι, </p>
<p>οὐδ' ὕλαον προσιόντα. νόησε δὲ δῖος Ὀδυσσεὺς </p>
<p>σαίνοντάς τε κύνας, περί τε κτύπος ἦλθε ποδοῖϊν. </p>
<p>αἶψα δ' ἄρ' Εὔμαιον ἔπεα πτερόεντα προσηύδα:  </p>
<p>Εὔμαι', ἦ μάλα τίς τοι ἐλεύσεται ἐνθάδ' ἑταῖρος </p>
<p>ἢ καὶ γνώριμος ἄλλος, ἐπεὶ κύνες οὐχ ὑλάουσιν, </p>
<p>ἀλλὰ περισσαίνουσι:  ποδῶν δ' ὑπὸ δοῦπον ἀκούω. </p>
<p>οὔ πω πᾶν εἴρητο ἔπος, ὅτε οἱ φίλος υἱὸς </p>
<p>ἔστη ἐνὶ προθύροισι. ταφὼν δ' ἀνόρουσε συβώτης, </p>
<p>ἐκ δ' ἄρα οἱ χειρῶν πέσον ἄγγεα, τοῖς ἐπονεῖτο, </p>
<p>κιρνὰς αἴθοπα οἶνον. ὁ δ' ἀντίος ἦλθεν ἄνακτος, </p>
<p>κύσσε δέ μιν κεφαλήν τε καὶ ἄμφω φάεα καλὰ </p>
<p>χεῖράς τ' ἀμφοτέρας: θαλερὸν δέ οἱ ἔκπεσε δάκρυ. </p>
<p>ὡς δὲ πατὴρ ὃν παῖδα φίλα φρονέων ἀγαπάζῃ </p>
<p>ἐλθόντ' ἐξ ἀπίης γαίης δεκάτῳ ἐνιαυτῷ, </p>
<p>μοῦνον τηλύγετον, τῷ ἔπ' ἄλγεα πολλὰ μογήσῃ, </p>
<p>ὣς τότε Τηλέμαχον θεοειδέα δῖος ὑφορβὸς </p>
<p>πάντα κύσεν περιφύς, ὡς ἐκ θανάτοιο φυγόντα:  </p>
<p>καί ῥ' ὀλοφυρόμενος ἔπεα πτερόεντα προσηύδα:  </p>
<p>ἦλθες, Τηλέμαχε, γλυκερὸν φάος. οὔ σ' ἔτ' ἐγώ γε </p>
<p>ὄψεσθαι ἐφάμην, ἐπεὶ ᾤχεο νηῒ Πύλονδε. </p>
<p>ἀλλ' ἄγε νῦν εἴσελθε, φίλον τέκος, ὄφρα σε θυμῷ </p>
<p>τέρψομαι εἰσορόων νέον ἄλλοθεν ἔνδον ἐόντα. </p>
<p>οὐ μὲν γάρ τι θάμ' ἀγρὸν ἐπέρχεαι οὐδὲ νομῆας, </p>
<p>ἀλλ' ἐπιδημεύεις: ὣς γάρ νύ τοι εὔαδε θυμῷ, </p>
<p>ἀνδρῶν μνηστήρων ἐσορᾶν ἀΐδηλον ὅμιλον. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>ἔσσεται οὕτως, ἄττα:  σέθεν δ' ἕνεκ' ἐνθάδ' ἱκάνω, </p>
<p>ὄφρα σέ τ' ὀφθαλμοῖσιν ἴδω καὶ μῦθον ἀκούσω, </p>
<p>ἤ μοι ἔτ' ἐν μεγάροις μήτηρ μένει, ἦέ τις ἤδη </p>
<p>ἀνδρῶν ἄλλος ἔγημεν, Ὀδυσσῆος δέ που εὐνὴ </p>
<p>χήτει ἐνευναίων κάκ' ἀράχνια κεῖται ἔχουσα. </p>
<p>τὸν δ' αὖτε προσέειπε συβώτης, ὄρχαμος ἀνδρῶν:  </p>
<p>καὶ λίην κείνη γε μένει τετληότι θυμῷ </p>
<p>σοῖσιν ἐνὶ μεγάροισιν:  ὀϊζυραὶ δέ οἱ αἰεὶ </p>
<p>φθίνουσιν νύκτες τε καὶ ἤματα δάκρυ χεούσῃ. </p>
<p>ὣς ἄρα φωνήσας οἱ ἐδέξατο χάλκεον ἔγχος: </p>
<p>αὐτὰρ ὅ γ' εἴσω ἴεν καὶ ὑπέρβη λάϊνον οὐδόν. </p>
<p>τῷ δ' ἕδρης ἐπιόντι πατὴρ ὑπόειξεν Ὀδυσσεύς: </p>
<p>Τηλέμαχος δ' ἑτέρωθεν ἐρήτυε φώνησέν τε:  </p>
<p>ἧσ', ὦ ξεῖν':  ἡμεῖς δὲ καὶ ἄλλοθι δήομεν ἕδρην </p>
<p>σταθμῷ ἐν ἡμετέρῳ:  πάρα δ' ἀνὴρ ὃς καταθήσει. </p>
<p>ὣς φάθ', ὁ δ' αὖτις ἰὼν κατ' ἄρ' ἕζετο:  τῷ δὲ συβώτης. </p>
<p>χεῦεν ὕπο χλωρὰς ῥῶπας καὶ κῶας ὕπερθεν:  </p>
<p>ἔνθα καθέζετ' ἔπειτα Ὀδυσσῆος φίλος υἱός. </p>
<p>τοῖσιν δ' αὖ κρειῶν πίνακας παρέθηκε συβώτης </p>
<p>ὀπταλέων, ἅ ῥα τῇ προτέρῃ ὑπέλειπον ἔδοντες, </p>
<p>σῖτον δ' ἐσσυμένως παρενήνεεν ἐν κανέοισιν, </p>
<p>ἐν δ' ἄρα κισσυβίῳ κίρνη μελιηδέα οἶνον:  </p>
<p>αὐτὸς δ' ἀντίον ἷζεν Ὀδυσσῆος θείοιο. </p>
<p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>δὴ τότε Τηλέμαχος προσεφώνεε δῖον ὑφορβόν:  </p>
<p>ἄττα, πόθεν τοι ξεῖνος ὅδ' ἵκετο; πῶς δέ ἑ ναῦται </p>
<p>ἤγαγον εἰς Ἰθάκην; τίνες ἔμμεναι εὐχετόωντο; </p>
<p>οὐ μὲν γάρ τί ἑ πεζὸν ὀΐομαι ἐνθάδ' ἱκέσθαι. </p>
<p>τὸν δ' ἀπαμειβόμενος προσέφης, Εὔμαιε συβῶτα:  </p>
<p>τοιγὰρ ἐγώ τοι, τέκνον, ἀληθέα πάντ' ἀγορεύσω. </p>
<p>ἐκ μὲν Κρητάων γένος εὔχεται εὐρειάων, </p>
<p>φησὶ δὲ πολλὰ βροτῶν ἐπὶ ἄστεα δινηθῆναι </p>
<p>πλαζόμενος: ὣς γάρ οἱ ἐπέκλωσεν τά γε δαίμων. </p>
<p>νῦν αὖ Θεσπρωτῶν ἀνδρῶν ἐκ νηὸς ἀποδρὰς </p>
<p>ἤλυθ' ἐμὸν πρὸς σταθμόν, ἐγὼ δέ τοι ἐγγυαλίξω:  </p>
<p>ἔρξον ὅπως ἐθέλεις: ἱκέτης δέ τοι εὔχεται εἶναι. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>Εὔμαι', ἦ μάλα τοῦτο ἔπος θυμαλγὲς ἔειπες: </p>
<p>πῶς γὰρ δὴ τὸν ξεῖνον ἐγὼν ὑποδέξομαι οἴκῳ; </p>
<p>αὐτὸς μὲν νέος εἰμὶ καὶ οὔ πω χερσὶ πέποιθα </p>
<p>ἄνδρ' ἀπαμύνασθαι, ὅτε τις πρότερος χαλεπήνῃ:  </p>
<p>μητρὶ δ' ἐμῇ δίχα θυμὸς ἐνὶ φρεσὶ μερμηρίζει, </p>
<p>ἢ αὐτοῦ παρ' ἐμοί τε μένῃ καὶ δῶμα κομίζῃ, </p>
<p>εὐνήν τ' αἰδομένη πόσιος δήμοιό τε φῆμιν, </p>
<p>ἦ ἤδη ἅμ' ἕπηται Ἀχαιῶν ὅς τις ἄριστος </p>
<p>μνᾶται ἐνὶ μεγάροισιν ἀνὴρ καὶ πλεῖστα πόρῃσιν. </p>
<p>ἀλλ' ἦ τοὶ τὸν ξεῖνον, ἐπεὶ τεὸν ἵκετο δῶμα, </p>
<p>ἕσσω μιν χλαῖνάν τε χιτῶνά τε, εἵματα καλά, </p>
<p>δώσω δὲ ξίφος ἄμφηκες καὶ ποσσὶ πέδιλα, </p>
<p>πέμψω δ' ὅππη μιν κραδίη θυμός τε κελεύει. </p>
<p>εἰ δ' ἐθέλεις, σὺ κόμισσον ἐνὶ σταθμοῖσιν ἐρύξας: </p>
<p>εἵματα δ' ἐνθάδ' ἐγὼ πέμψω καὶ σῖτον ἅπαντα </p>
<p>ἔδμεναι, ὡς ἂν μή σε κατατρύχῃ καὶ ἑταίρους. </p>
<p>κεῖσε δ' ἂν οὔ μιν ἐγώ γε μετὰ μνηστῆρας ἐῷμι </p>
<p>ἔρχεσθαι:  λίην γὰρ ἀτάσθαλον ὕβριν ἔχουσι:  </p>
<p>μή μιν κερτομέωσιν, ἐμοὶ δ' ἄχος ἔσσεται αἰνόν. </p>
<p>πρῆξαι δ' ἀργαλέον τι μετὰ πλεόνεσσιν ἐόντα </p>
<p>ἄνδρα καὶ ἴφθιμον, ἐπεὶ ἦ πολὺ φέρτεροί εἰσι. </p>
<p>τὸν δ' αὖτε προσέειπε πολύτλας δῖος Ὀδυσσεύς: </p>
<p>ὦ φίλ', ἐπεί θήν μοι καὶ ἀμείψασθαι θέμις ἐστίν, </p>
<p>ἦ μάλα μευ καταδάπτετ' ἀκούοντος φίλον ἦτορ, </p>
<p>οἷά φατε μνηστῆρας ἀτάσθαλα μηχανάασθαι </p>
<p>ἐν μεγάροις, ἀέκητι σέθεν τοιούτου ἐόντος. </p>
<p>εἰπέ μοι ἠὲ ἑκὼν ὑποδάμνασαι, ἦ σέ γε λαοὶ </p>
<p>ἐχθαίρουσ' ἀνὰ δῆμον, ἐπισπόμενοι θεοῦ ὀμφῇ, </p>
<p>ἦ τι κασιγνήτοις ἐπιμέμφεαι, οἷσί περ ἀνὴρ </p>
<p>μαρναμένοισι πέποιθε, καὶ εἰ μέγα νεῖκος ὄρηται. </p>
<p>αἲ γάρ ἐγὼν οὕτω νέος εἴην τῷδ' ἐπὶ θυμῷ, </p>
<p>ἢ παῖς ἐξ Ὀδυσῆος ἀμύμονος ἠὲ καὶ αὐτός: </p>
<p>αὐτίκ' ἔπειτ' ἀπ' ἐμεῖο κάρη τάμοι ἀλλότριος φώς, </p>
<p>εἰ μὴ ἐγὼ κείνοισι κακὸν πάντεσσι γενοίμην, </p>
<p>ἐλθὼν ἐς μέγαρον Λαερτιάδεω Ὀδυσῆος. </p>
<p>εἰ δ' αὖ με πληθυῖ δαμασαίατο μοῦνον ἐόντα, </p>
<p>βουλοίμην κ' ἐν ἐμοῖσι κατακτάμενος μεγάροισι </p>
<p>τεθνάμεν ἢ τάδε γ' αἰὲν ἀεικέα ἔργ' ὁράασθαι, </p>
<p>ξείνους τε στυφελιζομένους δμῳάς τε γυναῖκας </p>
<p>ῥυστάζοντας ἀεικελίως κατὰ δώματα καλά, </p>
<p>καὶ οἶνον διαφυσσόμενον, καὶ σῖτον ἔδοντας </p>
<p>μὰψ αὔτως, ἀτέλεστον, ἀνηνύστῳ ἐπὶ ἔργῳ. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>τοιγὰρ ἐγώ τοι, ξεῖνε, μάλ' ἀτρεκέως ἀγορεύσω. </p>
<p>οὔτε τί μοι πᾶς δῆμος ἀπεχθόμενος χαλεπαίνει, </p>
<p>οὔτε κασιγνήτοις ἐπιμέμφομαι, οἷσί περ ἀνὴρ </p>
<p>μαρναμένοισι πέποιθε, καὶ εἰ μέγα νεῖκος ὄρηται. </p>
<p>ὧδε γὰρ ἡμετέρην γενεὴν μούνωσε Κρονίων:  </p>
<p>μοῦνον Λαέρτην Ἀρκείσιος υἱὸν ἔτικτε, </p>
<p>μοῦνον δ' αὖτ' Ὀδυσῆα πατὴρ τέκεν:  αὐτὰρ Ὀδυσσεὺς </p>
<p>μοῦνον ἔμ' ἐν μεγάροισι τεκὼν λίπεν οὐδ' ἀπόνητο. </p>
<p>τῷ νῦν δυσμενέες μάλα μυρίοι εἴσ' ἐνὶ οἴκῳ. </p>
<p>ὅσσοι γὰρ νήσοισιν ἐπικρατέουσιν ἄριστοι, </p>
<p>Δουλιχίῳ τε Σάμῃ τε καὶ ὑλήεντι Ζακύνθῳ, </p>
<p>ἠδ' ὅσσοι κραναὴν Ἰθάκην κάτα κοιρανέουσι, </p>
<p>τόσσοι μητέρ' ἐμὴν μνῶνται, τρύχουσι δὲ οἶκον. </p>
<p>ἡ δ' οὔτ' ἀρνεῖται στυγερὸν γάμον οὔτε τελευτὴν </p>
<p>ποιῆσαι δύναται:  τοὶ δὲ φθινύθουσιν ἔδοντες </p>
<p>οἶκον ἐμόν:  τάχα δή με διαρραίσουσι καὶ αὐτόν. </p>
<p>ἀλλ' ἦ τοι μὲν ταῦτα θεῶν ἐν γούνασι κεῖται:  </p>
<p>ἄττα, σὺ δ' ἔρχεο θᾶσσον, ἐχέφρονι Πηνελοπείῃ </p>
<p>εἴφ' ὅτι οἱ σῶς εἰμὶ καὶ ἐκ Πύλου εἰλήλουθα. </p>
<p>αὐτὰρ ἐγὼν αὐτοῦ μενέω, σὺ δὲ δεῦρο νέεσθαι, </p>
<p>οἴῃ ἀπαγγείλας: τῶν δ' ἄλλων μή τις Ἀχαιῶν </p>
<p>πευθέσθω:  πολλοὶ γὰρ ἐμοὶ κακὰ μηχανόωνται. </p>
<p>τὸν δ' ἀπαμειβόμενος προσέφης, Εὔμαιε συβῶτα:  </p>
<p>γιγνώσκω, φρονέω:  τά γε δὴ νοέοντι κελεύεις. </p>
<p>ἀλλ' ἄγε μοι τόδε εἰπὲ καὶ ἀτρεκέως κατάλεξον, </p>
<p>ἦ καὶ Λαέρτῃ αὐτὴν ὁδὸν ἄγγελος ἔλθω </p>
<p>δυσμόρῳ, ὃς τῆος μὲν Ὀδυσσῆος μέγ' ἀχεύων </p>
<p>ἔργα τ' ἐποπτεύεσκε μετὰ δμώων τ' ἐνὶ οἴκῳ </p>
<p>πῖνε καὶ ἦσθ', ὅτε θυμὸς ἐνὶ στήθεσσιν ἀνώγοι:  </p>
<p>αὐτὰρ νῦν, ἐξ οὗ σύ γε ᾤχεο νηῒ Πύλονδε, </p>
<p>οὔ πω μίν φασιν φαγέμεν καὶ πιέμεν αὔτως, </p>
<p>οὐδ' ἐπὶ ἔργα ἰδεῖν, ἀλλὰ στοναχῇ τε γόῳ τε </p>
<p>ἧσται ὀδυρόμενος, φθινύθει δ' ἀμφ' ὀστεόφι χρώς. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>ἄλγιον, ἀλλ' ἔμπης μιν ἐάσομεν, ἀχνύμενοί περ:  </p>
<p>εἰ γὰρ πως εἴη αὐτάγρετα πάντα βροτοῖσι, </p>
<p>πρῶτόν κεν τοῦ πατρὸς ἑλοίμεθα νόστιμον ἦμαρ. </p>
<p>ἀλλὰ σύ γ' ἀγγείλας ὀπίσω κίε, μηδὲ κατ' ἀγροὺς </p>
<p>πλάζεσθαι μετ' ἐκεῖνον:  ἀτὰρ πρὸς μητέρα εἰπεῖν </p>
<p>ἀμφίπολον ταμίην ὀτρυνέμεν ὅττι τάχιστα </p>
<p>κρύβδην:  κείνη γὰρ κεν ἀπαγγείλειε γέροντι. </p>
<p>ἦ ῥα καὶ ὦρσε συφορβόν:  ὁ δ' εἵλετο χερσὶ πέδιλα, </p>
<p>δησάμενος δ' ὑπὸ ποσσὶ πόλινδ' ἴεν. οὐδ' ἄρ' Ἀθήνην </p>
<p>λῆθεν ἀπὸ σταθμοῖο κιὼν Εὔμαιος ὑφορβός, </p>
<p>ἀλλ' ἥ γε σχεδὸν ἦλθε:  δέμας δ' ἤϊκτο γυναικὶ </p>
<p>καλῇ τε μεγάλῃ τε καὶ ἀγλαὰ ἔργα ἰδυίῃ. </p>
<p>στῆ δὲ κατ' ἀντίθυρον κλισίης Ὀδυσῆϊ φανεῖσα:  </p>
<p>οὐδ' ἄρα Τηλέμαχος ἴδεν ἀντίον οὐδ' ἐνόησεν, </p>
<p>οὐ γὰρ πω πάντεσσι θεοὶ φαίνονται ἐναργεῖς, </p>
<p>ἀλλ' Ὀδυσεύς τε κύνες τε ἴδον, καί ῥ' οὐχ ὑλάοντο </p>
<p>κνυζηθμῷ δ' ἑτέρωσε διὰ σταθμοῖο φόβηθεν. </p>
<p>ἡ δ' ἄρ' ἐπ' ὀφρύσι νεῦσε:  νόησε δὲ δῖος Ὀδυσσεύς, </p>
<p>ἐκ δ' ἦλθεν μεγάροιο παρὲκ μέγα τειχίον αὐλῆς, </p>
<p>στῆ δὲ πάροιθ' αὐτῆς: τὸν δὲ προσέειπεν Ἀθήνη:  </p>
<p>διογενὲς Λαερτιάδη, πολυμήχαν' Ὀδυσσεῦ. </p>
<p>ἤδη νῦν σῷ παιδὶ ἔπος φάο μηδ' ἐπίκευθε, </p>
<p>ὡς ἄν μνηστῆρσιν θάνατον καὶ κῆρ' ἀραρόντε </p>
<p>ἔρχησθον προτὶ ἄστυ περικλυτόν:  οὐδ' ἐγὼ αὐτὴ </p>
<p>δηρὸν ἀπὸ σφῶϊν ἔσομαι μεμαυῖα μάχεσθαι. </p>
<p>ἦ καὶ χρυσείῃ ῥάβδῳ ἐπεμάσσατ' Ἀθήνη. </p>
<p>φᾶρος μέν οἱ πρῶτον ἐϋπλυνὲς ἠδὲ χιτῶνα </p>
<p>θῆκ' ἀμφὶ στήθεσσι, δέμας δ' ὤφελλε καὶ ἥβην. </p>
<p>ἂψ δὲ μελαγχροιὴς γένετο, γναθμοὶ δὲ τάνυσθεν, </p>
<p>κυάνεαι δ' ἐγένοντο γενειάδες ἀμφὶ γένειον. </p>
<p>ἡ μὲν ἄρ' ὣς ἔρξασα πάλιν κίεν:  αὐτὰρ Ὀδυσσεὺς </p>
<p>ἤϊεν ἐς κλισίην:  θάμβησε δέ μιν φίλος υἱός, </p>
<p>ταρβήσας δ' ἑτέρωσε βάλ' ὄμματα, μὴ θεὸς εἴη, </p>
<p>καί μιν φωνήσας ἔπεα πτερόεντα προσηύδα:  </p>
<p>ἀλλοῖός μοι, ξεῖνε, φάνης νέον ἠὲ πάροιθεν, </p>
<p>ἄλλα δὲ εἵματ' ἔχεις, καί τοι χρὼς οὐκέθ' ὁμοῖος. </p>
<p>ἦ μάλα τις θεός ἐσσι, τοὶ οὐρανὸν εὐρὺν ἔχουσιν:  </p>
<p>ἀλλ' ἵληθ', ἵνα τοι κεχαρισμένα δώομεν ἱρὰ </p>
<p>ἠδὲ χρύσεα δῶρα, τετυγμένα:  φείδεο δ' ἡμέων </p>
<p>τὸν δ' ἠμείβετ' ἔπειτα πολύτλας δῖος Ὀδυσσεύς: </p>
<p>οὔ τίς τοι θεός εἰμι:  τί μ' ἀθανάτοισιν ἐΐσκεις; </p>
<p>ἀλλὰ πατὴρ τεός εἰμι, τοῦ εἵνεκα σὺ στεναχίζων </p>
<p>πάσχεις ἄλγεα πολλά, βίας ὑποδέγμενος ἀνδρῶν. </p>
<p>ὣς ἄρα φωνήσας υἱὸν κύσε, κὰδ δὲ παρειῶν </p>
<p>δάκρυον ἧκε χαμᾶζε:  πάρος δ' ἔχε νωλεμὲς αἰεί. </p>
<p>Τηλέμαχος δ', οὐ γάρ πω ἐπείθετο ὃν πατέρ' εἶναι, </p>
<p>ἐξαῦτίς μιν ἔπεσσιν ἀμειβόμενος προσέειπεν:  </p>
<p>οὐ σύ γ' Ὀδυσσεύς ἐσσι, πατὴρ ἐμός, ἀλλά με δαίμων </p>
<p>θέλγει, ὄφρ' ἔτι μᾶλλον ὀδυρόμενος στεναχίζω. </p>
<p>οὐ γάρ πως ἂν θνητὸς ἀνὴρ τάδε μηχανόῳτο </p>
<p>ᾧ αὐτοῦ γε νόῳ, ὅτε μὴ θεὸς αὐτὸς ἐπελθὼν </p>
<p>ῥηϊδίως ἐθέλων θείη νέον ἠὲ γέροντα. </p>
<p>ἦ γάρ τοι νέον ἦσθα γέρων καὶ ἀεικέα ἕσσο:  </p>
<p>νῦν δὲ θεοῖσιν ἔοικας, οἳ οὐρανὸν εὐρὺν ἔχουσι. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>Τηλέμαχ', οὔ σε ἔοικε φίλον πατέρ ἔνδον ἐόντα </p>
<p>οὔτε τι θαυμάζειν περιώσιον οὔτ' ἀγάασθαι:  </p>
<p>οὐ μὲν γάρ τοι ἔτ' ἄλλος ἐλεύσεται ἐνθάδ' Ὀδυσσεύς, </p>
<p>ἀλλ' ὅδ' ἐγὼ τοιόσδε, παθὼν κακά, πολλὰ δ' ἀληθείς, </p>
<p>ἤλυθον εἰκοστῷ ἔτεϊ ἐς πατρίδα γαῖαν. </p>
<p>αὐτάρ τοι τόδε ἔργον Ἀθηναίης ἀγελείης, </p>
<p>ἥ τέ με τοῖον ἔθηκεν, ὅπως ἐθέλει, δύναται γὰρ, </p>
<p>ἄλλοτε μὲν πτωχῷ ἐναλίγκιον, ἄλλοτε δ' αὖτε </p>
<p>ἀνδρὶ νέῳ καὶ καλὰ περὶ χροῒ εἵματ' ἔχοντι. </p>
<p>ῥηΐδιον δὲ θεοῖσι, τοὶ οὐρανὸν εὐρὺν ἔχουσιν, </p>
<p>ἠμὲν κυδῆναι θνητὸν βροτὸν ἠδὲ κακῶσαι. </p>
<p>ὣς ἄρα φωνήσας κατ' ἄρ' ἕζετο, Τηλέμαχος δὲ </p>
<p>ἀμφιχυθεὶς πατέρ' ἐσθλὸν ὀδύρετο, δάκρυα λείβων, </p>
<p>ἀμφοτέροισι δὲ τοῖσιν ὑφ' ἵμερος ὦρτο γόοιο:  </p>
<p>κλαῖον δὲ λιγέως, ἀδινώτερον ἤ τ' οἰωνοί, </p>
<p>φῆναι ἢ αἰγυπιοὶ γαμψώνυχες, οἷσί τε τέκνα </p>
<p>ἀγρόται ἐξείλοντο πάρος πετεηνὰ γενέσθαι:  </p>
<p>ὣς ἄρα τοί γ' ἐλεεινὸν ὑπ' ὀφρύσι δάκρυον εἶβον. </p>
<p>καί νύ κ' ὀδυρομένοισιν ἔδυ φάος ἠελίοιο, </p>
<p>εἰ μὴ Τηλέμαχος προσεφώνεεν ὃν πατέρ' αἶψα:  </p>
<p>ποίῃ γὰρ νῦν δεῦρο, πάτερ φίλε, νηΐ σε ναῦται </p>
<p>ἤγαγον εἰς Ἰθάκην; τίνες ἔμμεναι εὐχετόωντο; </p>
<p>οὐ μὲν γάρ τί σε πεζὸν ὀΐομαι ἐνθάδ' ἱκέσθαι. </p>
<p>τὸν δ' αὖτε προσέειπε πολύτλας δῖος Ὀδυσσεύς: </p>
<p>τοιγὰρ ἐγώ τοι, τέκνον, ἀληθείην καταλέξω. </p>
<p>Φαίηκές μ' ἄγαγον ναυσίκλυτοι, οἵ τε καὶ ἄλλους </p>
<p>ἀνθρώπους πέμπουσιν, ὅτις σφέας εἰσαφίκηται:  </p>
<p>καί μ' εὕδοντ' ἐν νηῒ θοῇ ἐπὶ πόντον ἄγοντες </p>
<p>κάτθεσαν εἰς Ἰθάκην, ἔπορον δέ μοι ἀγλαὰ δῶρα, </p>
<p>χαλκόν τε χρυσόν τε ἅλις ἐσθῆτά θ' ὑφαντήν. </p>
<p>καὶ τὰ μὲν ἐν σπήεσσι θεῶν ἰότητι κέονται:  </p>
<p>νῦν αὖ δεῦρ' ἱκόμην ὑποθημοσύνῃσιν Ἀθήνης, </p>
<p>ὄφρα κε δυσμενέεσσι φόνου πέρι βουλεύσωμεν. </p>
<p>ἀλλ' ἄγε μοι μνηστῆρας ἀριθμήσας κατάλεξον, </p>
<p>ὄφρ' εἰδέω ὅσσοι τε καὶ οἵ τινες ἀνέρες εἰσί:  </p>
<p>καί κεν ἐμὸν κατὰ θυμὸν ἀμύμονα μερμηρίξας </p>
<p>φράσσομαι, ἤ κεν νῶϊ δυνησόμεθ' ἀντιφέρεσθαι </p>
<p>μούνω ἄνευθ' ἄλλων, ἦ καὶ διζησόμεθ' ἄλλους. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>ὦ πάτερ, ἦ τοι σεῖο μέγα κλέος αἰὲν ἄκουον, </p>
<p>χεῖράς τ' αἰχμητὴν ἔμεναι καὶ ἐπίφρονα βουλήν:  </p>
<p>ἀλλὰ λίην μέγα εἶπες: ἄγη μ' ἔχει:  οὐδέ κεν εἴη </p>
<p>ἄνδρε δύω πολλοῖσι καὶ ἰφθίμοισι μάχεσθαι. </p>
<p>μνηστήρων δ' οὔτ' ἂρ δεκὰς ἀτρεκὲς οὔτε δύ' οἶαι, </p>
<p>ἀλλὰ πολὺ πλέονες: τάχα δ' εἴσεαι ἐνθάδ' ἀριθμόν. </p>
<p>ἐκ μὲν Δουλιχίοιο δύω καὶ πεντήκοντα </p>
<p>κοῦροι κεκριμένοι, ἓξ δὲ δρηστῆρες ἕπονται:  </p>
<p>ἐκ δὲ Σάμης πίσυρές τε καὶ εἴκοσι φῶτες ἔασιν, </p>
<p>ἐκ δὲ Ζακύνθου ἔασιν ἐείκοσι κοῦροι Ἀχαιῶν, </p>
<p>ἐκ δ' αὐτῆς Ἰθάκης δυοκαίδεκα πάντες ἄριστοι, </p>
<p>καί σφιν ἅμ' ἐστὶ Μέδων κῆρυξ καὶ θεῖος ἀοιδὸς </p>
<p>καὶ δοιὼ θεράποντε, δαήμονε δαιτροσυνάων. </p>
<p>τῶν εἴ κεν πάντων ἀντήσομεν ἔνδον ἐόντων, </p>
<p>μὴ πολύπικρα καὶ αἰνὰ βίας ἀποτίσεαι ἐλθών. </p>
<p>ἀλλὰ σύ γ', εἰ δύνασαί τιν' ἀμύντορα μερμηρίξαι, </p>
<p>φράζευ, ὅ κέν τις νῶϊν ἀμύνοι πρόφρονι θυμῷ. </p>
<p>τὸν δ' αὖτε προσέειπε πολύτλας δῖος Ὀδυσσεύς: </p>
<p>τοιγὰρ ἐγὼν ἐρέω, σὺ δὲ σύνθεο καί μευ ἄκουσον:  </p>
<p>καὶ φράσαι ἤ κεν νῶϊν Ἀθήνη σὺν Διὶ πατρὶ </p>
<p>ἀρκέσει, ἦέ τιν' ἄλλον ἀμύντορα μερμηρίξω. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>ἐσθλώ τοι τούτω γ' ἐπαμύντορε, τοὺς ἀγορεύεις, </p>
<p>ὕψι περ ἐν νεφέεσσι καθημένω:  ὥ τε καὶ ἄλλοις </p>
<p>ἀνδράσι τε κρατέουσι καὶ ἀθανάτοισι θεοῖσι. </p>
<p>τὸν δ' αὖτε προσέειπε πολύτλας δῖος Ὀδυσσεύς: </p>
<p>οὐ μέν τοι κείνω γε πολὺν χρόνον ἀμφὶς ἔσεσθον </p>
<p>φυλόπιδος κρατερῆς, ὁπότε μνηστῆρσι καὶ ἡμῖν </p>
<p>ἐν μεγάροισιν ἐμοῖσι μένος κρίνηται Ἄρηος. </p>
<p>ἀλλὰ σὺ μὲν νῦν ἔρχευ ἅμ' ἠοῖ φαινομένηφιν </p>
<p>οἴκαδε, καὶ μνηστῆρσιν ὑπερφιάλοισιν ὁμίλει:  </p>
<p>αὐτὰρ ἐμὲ προτὶ ἄστυ συβώτης ὕστερον ἄξει, </p>
<p>πτωχῷ λευγαλέῳ ἐναλίγκιον ἠδὲ γέροντι. </p>
<p>εἰ δέ μ' ἀτιμήσουσι δόμον κάτα, σὸν δὲ φίλον κῆρ </p>
<p>τετλάτω ἐν στήθεσσι κακῶς πάσχοντος ἐμεῖο, </p>
<p>ἤν περ καὶ διὰ δῶμα ποδῶν ἕλκωσι θύραζε </p>
<p>ἢ βέλεσι βάλλωσι:  σὺ δ' εἰσορόων ἀνέχεσθαι. </p>
<p>ἀλλ' ἦ τοι παύεσθαι ἀνωγέμεν ἀφροσυνάων, </p>
<p>μειλιχίοις ἐπέεσσι παραυδῶν:  οἱ δέ τοι οὔ τι </p>
<p>πείσονται:  δὴ γάρ σφι παρίσταται αἴσιμον ἦμαρ. </p>
<p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:  </p>
<p>ὁππότε κεν πολύβουλος ἐνὶ φρεσὶ θῇσιν Ἀθήνη, </p>
<p>νεύσω μέν τοι ἐγὼ κεφαλῇ, σὺ δ' ἔπειτα νοήσας </p>
<p>ὅσσα τοι ἐν μεγάροισιν Ἀρήϊα τεύχεα κεῖται </p>
<p>ἐς μυχὸν ὑψηλοῦ θαλάμου καταθεῖναι ἀείρας </p>
<p>πάντα μάλ':  αὐτὰρ μνηστῆρας μαλακοῖς ἐπέεσσι </p>
<p>παρφάσθαι, ὅτε κέν σε μεταλλῶσιν ποθέοντες: </p>
<p>ἐκ καπνοῦ κατέθηκ', ἐπεὶ οὐκέτι τοῖσιν ἐῴκει </p>
<p>οἷά ποτε Τροίηνδε κιὼν κατέλειπεν Ὀδυσσεύς, </p>
<p>ἀλλὰ κατῄκισται, ὅσσον πυρὸς ἵκετ' ἀϋτμή. </p>
<p>πρὸς δ' ἔτι καὶ τόδε μεῖζον ἐνὶ φρεσὶ θῆκε Κρονίων, </p>
<p>μή πως οἰνωθέντες, ἔριν στήσαντες ἐν ὑμῖν, </p>
<p>ἀλλήλους τρώσητε καταισχύνητέ τε δαῖτα </p>
<p>καὶ μνηστύν:  αὐτὸς γὰρ ἐφέλκεται ἄνδρα σίδηρος. </p>
<p>νῶϊν δ' οἴοισιν δύο φάσγανα καὶ δύο δοῦρε </p>
<p>καλλιπέειν καὶ δοιὰ βοάγρια χερσὶν ἑλέσθαι, </p>
<p>ὡς ἂν ἐπιθύσαντες ἑλοίμεθα:  τοὺς δέ κ' ἔπειτα </p>
<p>Παλλὰς Ἀθηναίη θέλξει καὶ μητίετα Ζεύς. </p>
<p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:  </p>
<p>εἰ ἐτεόν γ' ἐμός ἐσσι καὶ αἵματος ἡμετέροιο, </p>
<p>μή τις ἔπειτ' Ὀδυσῆος ἀκουσάτω ἔνδον ἐόντος, </p>
<p>μήτ' οὖν Λαέρτης ἴστω τό γε μήτε συβώτης </p>
<p>μήτε τις οἰκήων μήτ' αὐτὴ Πηνελόπεια, </p>
<p>ἀλλ' οἶοι σύ τ' ἐγώ τε γυναικῶν γνώομεν ἰθύν:  </p>
<p>καί κέ τεο δμώων ἀνδρῶν ἔτι πειρηθεῖμεν, </p>
<p>ἠμὲν ὅπου τις νῶϊ τίει καὶ δείδιε θυμῷ, </p>
<p>ἠδ' ὅτις οὐκ ἀλέγει, σὲ δ' ἀτιμᾷ τοῖον ἐόντα. </p>
<p>τὸν δ' ἀπαμειβόμενος προσεφώνεε φαίδιμος υἱός </p>
<p>ὦ πάτερ, ἦ τοι ἐμὸν θυμὸν καὶ ἔπειτά γ', ὀΐω, </p>
<p>γνώσεαι:  οὐ μὲν γάρ τι χαλιφροσύναι γέ μ' ἔχουσιν:  </p>
<p>ἀλλ' οὔ τοι τόδε κέρδος ἐγὼν ἔσσεσθαι ὀΐω </p>
<p>ἡμῖν ἀμφοτέροισι:  σὲ δὲ φράζεσθαι ἄνωγα. </p>
<p>δηθὰ γὰρ αὔτως εἴσῃ ἑκάστου πειρητίζων, </p>
<p>ἔργα μετερχόμενος: τοὶ δ' ἐν μεγάροισιν ἕκηλοι </p>
<p>χρήματα δαρδάπτουσιν ὑπέρβιον οὐδ' ἔπι φειδώ. </p>
<p>ἀλλ' ἦ τοί σε γυναῖκας ἐγὼ δεδάασθαι ἄνωγα, </p>
<p>αἵ τέ σ' ἀτιμάζουσι καὶ αἳ νηλείτιδές εἰσιν:  </p>
<p>ἀνδρῶν δ' οὐκ ἂν ἐγώ γε κατὰ σταθμοὺς ἐθέλοιμι </p>
<p>ἡμέας πειράζειν, ἀλλ' ὕστερα ταῦτα πένεσθαι, </p>
<p>εἰ ἐτεόν γέ τι οἶσθα Διὸς τέρας αἰγιόχοιο. </p>
<p>ὣς οἱ μὲν τοιαῦτα πρὸς ἀλλήλους ἀγόρευον, </p>
<p>ἡ δ' ἄρ' ἔπειτ' Ἰθάκηνδε κατήγετο νηῦς εὐεργής, </p>
<p>ἣ φέρε Τηλέμαχον Πυλόθεν καὶ πάντας ἑταίρους. </p>
<p>οἱ δ' ὅτε δὴ λιμένος πολυβενθέος ἐντὸς ἵκοντο, </p>
<p>νῆα μὲν οἵ γε μέλαιναν ἐπ' ἠπείροιο ἔρυσσαν, </p>
<p>τεύχεα δέ σφ' ἀπένεικαν ὑπέρθυμοι θεράποντες, </p>
<p>αὐτίκα δ' ἐς Κλυτίοιο φέρον περικαλλέα δῶρα. </p>
<p>αὐτὰρ κήρυκα πρόεσαν δόμον εἰς Ὀδυσῆος, </p>
<p>ἀγγελίην ἐρέοντα περίφρονι Πηνελοπείῃ, </p>
<p>οὕνεκα Τηλέμαχος μὲν ἐπ' ἀγροῦ, νῆα δ' ἀνώγει </p>
<p>ἄστυδ' ἀποπλείειν, ἵνα μὴ δείσασ' ἐνὶ θυμῷ </p>
<p>ἰφθίμη βασίλεια τέρεν κατὰ δάκρυον εἴβοι </p>
<p>τὼ δὲ συναντήτην κῆρυξ καὶ δῖος ὑφορβὸς </p>
<p>τῆς αὐτῆς ἕνεκ' ἀγγελίης, ἐρέοντε γυναικί. </p>
<p>ἀλλ' ὅτε δή ῥ' ἵκοντο δόμον θείου βασιλῆος, </p>
<p>κῆρυξ μέν ῥα μέσῃσι μετὰ δμῳῇσιν ἔειπεν:  </p>
<p>ἤδη τοι, βασίλεια, φίλος πάϊς εἰλήλουθε. </p>
<p>Πηνελοπείῃ δ' εἶπε συβώτης ἄγχι παραστὰς </p>
<p>πάνθ' ὅσα οἱ φίλος υἱὸς ἀνώγει μυθήσασθαι. </p>
<p>αὐτὰρ ἐπεὶ δὴ πᾶσαν ἐφημοσύνην ἀπέειπε, </p>
<p>βῆ ῥ' ἴμεναι μεθ' ὕας, λίπε δ' ἕρκεά τε μέγαρόν τε. </p>
<p>μνηστῆρες δ' ἀκάχοντο κατήφησάν τ' ἐνὶ θυμῷ, </p>
<p>ἐκ δ' ἦλθον μεγάροιο παρὲκ μέγα τειχίον αὐλῆς, </p>
<p>αὐτοῦ δὲ προπάροιθε θυράων ἑδριόωντο. </p>
<p>τοῖσιν δ' Εὐρύμαχος, Πολύβου πάϊς, ἦρχ' ἀγορεύειν:  </p>
<p>ὦ φίλοι, ἦ μέγα ἔργον ὑπερφιάλως τετέλεσται </p>
<p>Τηλεμάχῳ ὁδὸς ἥδε:  φάμεν δέ οἱ οὐ τελέεσθαι. </p>
<p>ἀλλ' ἄγε νῆα μέλαιναν ἐρύσσομεν ἥ τις ἀρίστη, </p>
<p>ἐς δ' ἐρέτας ἁλιῆας ἀγείρομεν, οἵ κε τάχιστα </p>
<p>κείνοις ἀγγείλωσι θοῶς οἶκόνδε νέεσθαι. </p>
<p>οὔ πω πᾶν εἴρηθ', ὅτ' ἄρ' Ἀμφίνομος ἴδε νῆα, </p>
<p>στρεφθεὶς ἐκ χώρης, λιμένος πολυβενθέος ἐντός, </p>
<p>ἱστία τε στέλλοντας ἐρετμά τε χερσὶν ἔχοντας. </p>
<p>ἡδὺ δ' ἄρ' ἐκγελάσας μετεφώνεεν οἷς ἑτάροισι:  </p>
<p>μή τιν' ἔτ' ἀγγελίην ὀτρύνομεν:  οἵδε γὰρ ἔνδον. </p>
<p>ἤ τίς σφιν τόδ' ἔειπε θεῶν, ἢ εἴσιδον αὐτοὶ </p>
<p>νῆα παρερχομένην, τὴν δ' οὐκ ἐδύναντο κιχῆναι. </p>
<p>ὣς ἔφαθ', οἱ δ' ἀνστάντες ἔβαν ἐπὶ θῖνα θαλάσσης, </p>
<p>αἶψα δὲ νῆα μέλαιναν ἐπ' ἠπείροιο ἔρυσσαν, </p>
<p>τεύχεα δέ σφ' ἀπένεικαν ὑπέρθυμοι θεράποντες. </p>
<p>αὐτοὶ δ' εἰς ἀγορὴν κίον ἀθρόοι, οὐδέ τιν' ἄλλον </p>
<p>εἴων οὔτε νέων μεταΐζειν οὔτε γερόντων. </p>
<p>τοῖσιν δ' Ἀντίνοος μετέφη, Εὐπείθεος υἱός: </p>
<p>ὢ πόποι, ὡς τόνδ' ἄνδρα θεοὶ κακότητος ἔλυσαν. </p>
<p>ἤματα μὲν σκοποὶ ἷζον ἐπ' ἄκριας ἠνεμοέσσας </p>
<p>αἰὲν ἐπασσύτεροι:  ἅμα δ' ἠελίῳ καταδύντι </p>
<p>οὔ ποτ' ἐπ' ἠπείρου νύκτ' ἄσαμεν, ἀλλ' ἐνὶ πόντῳ </p>
<p>νηῒ θοῇ πλείοντες ἐμίμνομεν Ἠῶ δῖαν, </p>
<p>Τηλέμαχον λοχόωντες, ἵνα φθίσωμεν ἑλόντες </p>
<p>αὐτόν:  τὸν δ' ἄρα τῆος ἀπήγαγεν οἴκαδε δαίμων, </p>
<p>ἡμεῖς δ' ἐνθάδε οἱ φραζώμεθα λυγρὸν ὄλεθρον </p>
<p>Τηλεμάχῳ, μηδ' ἧμας ὑπεκφύγοι:  οὐ γὰρ ὀΐω </p>
<p>τούτου γε ζώοντος ἀνύσσεσθαι τάδε ἔργα. </p>
<p>αὐτὸς μὲν γὰρ ἐπιστήμων βουλῇ τε νόῳ τε, </p>
<p>λαοὶ δ' οὐκέτι πάμπαν ἐφ' ἡμῖν ἦρα φέρουσιν. </p>
<p>ἀλλ' ἄγετε, πρὶν κεῖνον ὁμηγυρίσασθαι Ἀχαιοὺς </p>
<p>εἰς ἀγορήνοὐ γάρ τι μεθησέμεναί μιν ὀΐω, </p>
<p>ἀλλ' ἀπομηνίσει, ἐρέει δ' ἐν πᾶσιν ἀναστὰς </p>
<p>οὕνεκά οἱ φόνον αἰπὺν ἐράπτομεν οὐδ' ἐκίχημεν:  </p>
<p>οἱ δ' οὐκ αἰνήσουσιν ἀκούοντες κακὰ ἔργα:  </p>
<p>μή τι κακὸν ῥέξωσι καὶ ἡμέας ἐξελάσωσι </p>
<p>γαίης ἡμετέρης, ἄλλων δ' ἀφικώμεθα δῆμον:  </p>
<p>ἀλλὰ φθέωμεν ἑλόντες ἐπ' ἀγροῦ νόσφι πόληος </p>
<p>ἢ ἐν ὁδῷ:  βίοτον δ' αὐτοὶ καὶ κτήματ' ἔχωμεν, </p>
<p>δασσάμενοι κατὰ μοῖραν ἐφ' ἡμέας, οἰκία δ' αὖτε </p>
<p>κείνου μητέρι δοῖμεν ἔχειν ἠδ' ὅστις ὀπυίοι. </p>
<p>εἰ δ' ὑμῖν ὅδε μῦθος ἀφανδάνει, ἀλλὰ βόλεσθε </p>
<p>αὐτόν τε ζώειν καὶ ἔχειν πατρώϊα πάντα, </p>
<p>μή οἱ χρήματ' ἔπειτα ἅλις θυμηδέ' ἔδωμεν </p>
<p>ἐνθάδ' ἀγειρόμενοι, ἀλλ' ἐκ μεγάροιο ἕκαστος </p>
<p>μνάσθω ἐέδνοισιν διζήμενος: ἡ δέ κ' ἔπειτα </p>
<p>γήμαιθ' ὅς κε πλεῖστα πόροι καὶ μόρσιμος ἔλθοι. </p>
<p>ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ. </p>
<p>τοῖσιν δ' Ἀμφίνομος ἀγορήσατο καὶ μετέειπε, </p>
<p>Νίσου φαίδιμος υἱός, Ἀρητιάδαο ἄνακτος, </p>
<p>ὅς ῥ' ἐκ Δουλιχίου πολυπύρου, ποιήεντος, </p>
<p>ἡγεῖτο μνηστῆρσι, μάλιστα δὲ Πηνελοπείῃ </p>
<p>ἥνδανε μύθοισι:  φρεσὶ γὰρ κέχρητ' ἀγαθῇσιν:  </p>
<p>ὅ σφιν ἐϋφρονέων ἀγορήσατο καὶ μετέειπεν:  </p>
<p>ὦ φίλοι, οὐκ ἂν ἐγώ γε κατακτείνειν ἐθέλοιμι </p>
<p>Τηλέμαχον:  δεινὸν δὲ γένος βασιλήϊόν ἐστιν </p>
<p>κτείνειν:  ἀλλὰ πρῶτα θεῶν εἰρώμεθα βουλάς. </p>
<p>εἰ μέν κ' αἰνήσωσι Διὸς μεγάλοιο θέμιστες, </p>
<p>αὐτός τε κτενέω τούς τ' ἄλλους πάντας ἀνώξω:  </p>
<p>εἰ δέ κ' ἀποτρωπῶσι θεοί, παύσασθαι ἄνωγα. </p>
<p>ὣς ἔφατ' Ἀμφίνομος, τοῖσιν δ' ἐπιήνδανε μῦθος. </p>
<p>αὐτίκ' ἔπειτ' ἀνστάντες ἔβαν δόμον εἰς Ὀδυσῆος, </p>
<p>ἐλθόντες δὲ καθῖζον ἐπὶ ξεστοῖσι θρόνοισιν. </p>
<p>ἡ δ' αὖτ' ἄλλ' ἐνόησε περίφρων Πηνελόπεια, </p>
<p>μνηστήρεσσι φανῆναι ὑπέρβιον ὕβριν ἔχουσι. </p>
<p>πεύθετο γὰρ οὗ παιδὸς ἐνὶ μεγάροισιν ὄλεθρον:  </p>
<p>κῆρυξ γὰρ οἱ ἔειπε Μέδων, ὃς ἐπεύθετο βουλάς. </p>
<p>βῆ δ' ἰέναι μέγαρόνδε σὺν ἀμφιπόλοισι γυναιξίν. </p>
<p>ἀλλ' ὅτε δὴ μνηστῆρας ἀφίκετο δῖα γυναικῶν, </p>
<p>στῆ ῥα παρὰ σταθμὸν τέγεος πύκα ποιητοῖο, </p>
<p>ἄντα παρειάων σχομένη λιπαρὰ κρήδεμνα, </p>
<p>Ἀντίνοον δ' ἐνένιπεν ἔπος τ' ἔφατ' ἔκ τ' ὀνόμαζεν:  </p>
<p>Ἀντίνο', ὕβριν ἔχων, κακομήχανε, καὶ δέ σέ φασιν </p>
<p>ἐν δήμῳ Ἰθάκης μεθ' ὁμήλικας ἔμμεν ἄριστον </p>
<p>βουλῇ καὶ μύθοισι:  σὺ δ' οὐκ ἄρα τοῖος ἔησθα. </p>
<p>μάργε, τίη δὲ σὺ Τηλεμάχῳ θάνατόν τε μόρον τε </p>
<p>ῥάπτεις, οὐδ' ἱκέτας ἐμπάζεαι, οἷσιν ἄρα Ζεὺς </p>
<p>μάρτυρος; οὐδ' ὁσίη κακὰ ῥάπτειν ἀλλήλοισιν. </p>
<p>ἦ οὐκ οἶσθ' ὅτε δεῦρο πατὴρ τεὸς ἵκετο φεύγων, </p>
<p>δῆμον ὑποδείσας; δὴ γὰρ κεχολώατο λίην, </p>
<p>οὕνεκα ληϊστῆρσιν ἐπισπόμενος Ταφίοισιν </p>
<p>ἤκαχε Θεσπρωτούς: οἱ δ' ἡμῖν ἄρθμιοι ἦσαν:  </p>
<p>τόν ῥ' ἔθελον φθῖσαι καὶ ἀπορραῖσαι φίλον ἦτορ </p>
<p>ἠδὲ κατὰ ζωὴν φαγέειν μενοεικέα πολλήν:  </p>
<p>ἀλλ' Ὀδυσεὺς κατέρυκε καὶ ἔσχεθεν ἱεμένους περ. </p>
<p>τοῦ νῦν οἶκον ἄτιμον ἔδεις, μνάᾳ δὲ γυναῖκα </p>
<p>παῖδά τ' ἀποκτείνεις, ἐμὲ δὲ μεγάλως ἀκαχίζεις: </p>
<p>ἀλλά σε παύσασθαι κέλομαι καὶ ἀνωγέμεν ἄλλους. </p>
<p>τὴν δ' αὖτ' Εὐρύμαχος, Πολύβου πάϊς, ἀντίον ηὔδα:  </p>
<p>κούρη Ἰκαρίοιο, περίφρον Πηνελόπεια, </p>
<p>θάρσει:  μή τοι ταῦτα μετὰ φρεσὶ σῇσι μελόντων. </p>
<p>οὐκ ἔσθ' οὗτος ἀνὴρ οὐδ' ἔσσεται οὐδὲ γένηται, </p>
<p>ὅς κεν Τηλεμάχῳ σῷ υἱέϊ χεῖρας ἐποίσει </p>
<p>ζώοντός γ' ἐμέθεν καὶ ἐπὶ χθονὶ δερκομένοιο. </p>
<p>ὧδε γὰρ ἐξερέω, καὶ μὴν τετελεσμένον ἔσται:  </p>
<p>αἶψά οἱ αἷμα κελαινὸν ἐρωήσει περὶ δουρὶ </p>
<p>ἡμετέρῳ, ἐπεὶ ἦ καὶ ἐμὲ πτολίπορθος Ὀδυσσεὺς </p>
<p>πολλάκι γούνασιν οἷσιν ἐφεσσάμενος κρέας ὀπτὸν </p>
<p>ἐν χείρεσσιν ἔθηκεν, ἐπέσχε τε οἶνον ἐρυθρόν. </p>
<p>τῷ μοι Τηλέμαχος πάντων πολὺ φίλτατός ἐστιν </p>
<p>ἀνδρῶν, οὐδέ τί μιν θάνατον τρομέεσθαι ἄνωγα </p>
<p>ἔκ γε μνηστήρων:  θεόθεν δ' οὐκ ἔστ' ἀλέασθαι. </p>
<p>ὣς φάτο θαρσύνων, τῷ δ' ἤρτυεν αὐτὸς ὄλεθρον. </p>
<p>ἡ μὲν ἄρ' εἰσαναβᾶσ' ὑπερώϊα σιγαλόεντα </p>
<p>κλαῖεν ἔπειτ' Ὀδυσῆα, φίλον πόσιν, ὄφρα οἱ ὕπνον </p>
<p>ἡδὺν ἐπὶ βλεφάροισι βάλε γλαυκῶπις Ἀθήνη. </p>
<p>ἑσπέριος δ' Ὀδυσῆϊ καὶ υἱέϊ δῖος ὑφορβὸς </p>
<p>ἤλυθεν:  οἱ δ' ἄρα δόρπον ἐπισταδὸν ὡπλίζοντο, </p>
<p>σῦν ἱερεύσαντες ἐνιαύσιον. αὐτὰρ Ἀθήνη, </p>
<p>ἄγχι παρισταμένη, Λαερτιάδην Ὀδυσῆα </p>
<p>ῥάβδῳ πεπληγυῖα πάλιν ποίησε γέροντα, </p>
<p>λυγρὰ δὲ εἵματα ἕσσε περὶ χροΐ, μή ἑ συβώτης </p>
<p>γνοίη ἐσάντα ἰδὼν καὶ ἐχέφρονι Πηνελοπείῃ </p>
<p>ἔλθοι ἀπαγγέλλων μηδὲ φρεσὶν εἰρύσσαιτο. </p>
<p>τὸν καὶ Τηλέμαχος πρότερος πρὸς μῦθον ἔειπεν:  </p>
<p>ἦλθες, δῖ' Εὔμαιε. τί δὴ κλέος ἔστ' ἀνὰ ἄστυ; </p>
<p>ἦ ῥ' ἤδη μνηστῆρες ἀγήνορες ἔνδον ἔασιν </p>
<p>ἐκ λόχου, ἦ ἔτι μ' αὖτ' εἰρύαται οἴκαδ' ἰόντα; </p>
<p>τὸν δ' ἀπαμειβόμενος προσέφης, Εὔμαιε συβῶτα:  </p>
<p>οὐκ ἔμελέν μοι ταῦτα μεταλλῆσαι καὶ ἐρέσθαι </p>
<p>ἄστυ καταβλώσκοντα:  τάχιστά με θυμὸς ἀνώγει </p>
<p>ἀγγελίην εἰπόντα πάλιν δεῦρ' ἀπονέεσθαι. </p>
<p>ὡμήρησε δέ μοι παρ' ἑταίρων ἄγγελος ὠκύς, </p>
<p>κῆρυξ, ὃς δὴ πρῶτος ἔπος σῇ μητρὶ ἔειπεν. </p>
<p>ἄλλο δέ τοι τό γε οἶδα:  τὸ γὰρ ἴδον ὀφθαλμοῖσιν. </p>
<p>ἤδη ὑπὲρ πόλιος, ὅθι θ' Ἕρμαιος λόφος ἐστίν, </p>
<p>ἦα κιών, ὅτε νῆα θοὴν ἰδόμην κατιοῦσαν </p>
<p>ἐς λιμέν' ἡμέτερον:  πολλοὶ δ' ἔσαν ἄνδρες ἐν αὐτῇ, </p>
<p>βεβρίθει δὲ σάκεσσι καὶ ἔγχεσιν ἀμφιγύοισι:  </p>
<p>καὶ σφέας ὠΐσθην τοὺς ἔμμεναι, οὐδέ τι οἶδα. </p>
<p>ὣς φάτο, μείδησεν δ' ἱερὴ ἲς Τηλεμάχοιο </p>
<p>ἐς πατέρ' ὀφθαλμοῖσιν ἰδών, ἀλέεινε δ' ὑφορβόν. </p>
<p>οἱ δ' ἐπεὶ οὖν παύσαντο πόνου τετύκοντό τε δαῖτα, </p>
<p>δαίνυντ', οὐδέ τι θυμὸς ἐδεύετο δαιτὸς ἐΐσης. </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>κοίτου τε μνήσαντο καὶ ὕπνου δῶρον ἕλοντο. </p></div1>
<div1 lines="606" n="17">
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>δὴ τότ' ἔπειθ' ὑπὸ ποσσὶν ἐδήσατο καλὰ πέδιλα </p>
<p>Τηλέμαχος, φίλος υἱὸς Ὀδυσσῆος θείοιο, </p>
<p>εἵλετο δ' ἄλκιμον ἔγχος, ὅ οἱ παλάμηφιν ἀρήρει, </p>
<p>ἄστυδε ἱέμενος, καὶ ἑὸν προσέειπε συβώτην:  </p>
<p>ἄττ', ἦ τοι μὲν ἐγὼν εἶμ' ἐς πόλιν, ὄφρα με μήτηρ </p>
<p>ὄψεται:  οὐ γάρ μιν πρόσθεν παύσεσθαι ὀΐω </p>
<p>κλαυθμοῦ τε στυγεροῖο γόοιό τε δακρυόεντος, </p>
<p>πρίν γ' αὐτόν με ἴδηται:  ἀτὰρ σοί γ' ὧδ' ἐπιτέλλω. </p>
<p>τὸν ξεῖνον δύστηνον ἄγ' ἐς πόλιν, ὄφρ' ἂν ἐκεῖθι </p>
<p>δαῖτα πτωχεύῃ:  δώσει δέ οἱ ὅς κ' ἐθέλῃσι </p>
<p>πύρνον καὶ κοτύλην:  ἐμὲ δ' οὔ πως ἔστιν ἅπαντας </p>
<p>ἀνθρώπους ἀνέχεσθαι, ἔχοντά περ ἄλγεα θυμῷ:  </p>
<p>ὁ ξεῖνος δ' εἴ περ μάλα μηνίει, ἄλγιον αὐτῷ </p>
<p>ἔσσεται:  ἦ γὰρ ἐμοὶ φίλ' ἀληθέα μυθήσασθαι. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>ὦ φίλος, οὐδέ τοι αὐτὸς ἐρύκεσθαι μενεαίνω:  </p>
<p>πτωχῷ βέλτερόν ἐστι κατὰ πτόλιν ἠὲ κατ' ἀγροὺς </p>
<p>δαῖτα πτωχεύειν:  δώσει δέ μοι ὅς κ' ἐθέλῃσιν. </p>
<p>οὐ γὰρ ἐπὶ σταθμοῖσι μένειν ἔτι τηλίκος εἰμί, </p>
<p>ὥστ' ἐπιτειλαμένῳ σημάντορι πάντα πιθέσθαι. </p>
<p>ἀλλ' ἔρχευ:  ἐμὲ δ' ἄξει ἀνὴρ ὅδε, τὸν σὺ κελεύεις, </p>
<p>αὐτίκ' ἐπεί κε πυρὸς θερέω ἀλέη τε γένηται. </p>
<p>αἰνῶς γὰρ τάδε εἵματ' ἔχω κακά:  μή με δαμάσσῃ </p>
<p>στίβη ὑπηοίη:  ἕκαθεν δέ τε ἄστυ φάτ' εἶναι. </p>
<p>ὣς φάτο, Τηλέμαχος δὲ διὰ σταθμοῖο βεβήκει, </p>
<p>κραιπνὰ ποσὶ προβιβάς, κακὰ δὲ μνηστῆρσι φύτευεν. </p>
<p>αὐτὰρ ἐπεί ῥ' ἵκανε δόμους εὖ ναιετάοντας, </p>
<p>ἔγχος μέν ῥ' ἔστησε φέρων πρὸς κίονα μακρήν, </p>
<p>αὐτὸς δ' εἴσω ἴεν καὶ ὑπέρβη λάϊνον οὐδόν. </p>
<p>τὸν δὲ πολὺ πρώτη εἶδε τροφὸς Εὐρύκλεια, </p>
<p>κώεα καστορνῦσα θρόνοις ἔνι δαιδαλέοισι, </p>
<p>δακρύσασα δ' ἔπειτ' ἰθὺς κίεν:  ἀμφὶ δ' ἄρ' ἄλλαι </p>
<p>δμῳαὶ Ὀδυσσῆος ταλασίφρονος ἠγερέθοντο, </p>
<p>καὶ κύνεον ἀγαπαζόμεναι κεφαλήν τε καὶ ὤμους. </p>
<p>ἡ δ' ἴεν ἐκ θαλάμοιο περίφρων Πηνελόπεια, </p>
<p>Ἀρτέμιδι ἰκέλη ἠὲ χρυσέῃ Ἀφροδίτῃ, </p>
<p>ἀμφὶ δὲ παιδὶ φίλῳ βάλε πήχεε δακρύσασα, </p>
<p>κύσσε δέ μιν κεφαλήν τε καὶ ἄμφω φάεα καλά, </p>
<p>καί ῥ' ὀλοφυρομένη ἔπεα πτερόεντα προσηύδα:  </p>
<p>ἦλθες, Τηλέμαχε, γλυκερὸν φάος. οὔ σ' ἔτ' ἐγώ γε </p>
<p>ὄψεσθαι ἐφάμην, ἐπεὶ ᾤχεο νηῒ Πύλονδε </p>
<p>λάθρη, ἐμεῦ ἀέκητι, φίλου μετὰ πατρὸς ἀκουήν. </p>
<p>ἀλλ' ἄγε μοι κατάλεξον ὅπως ἤντησας ὀπωπῆς. </p>
<p>τὴν δ' αὖ Τηλέμαχος πεπνυμένος ἀντίον ηὔδα:  </p>
<p>μῆτερ ἐμή, μή μοι γόον ὄρνυθι μηδέ μοι ἦτορ </p>
<p>ἐν στήθεσσιν ὄρινε φυγόντι περ αἰπὺν ὄλεθρον:  </p>
<p>ἀλλ' ὑδρηναμένη, καθαρὰ χροῒ εἵμαθ' ἑλοῦσα, </p>
<p>εἰς ὑπερῷ' ἀναβᾶσα σὺν ἀμφιπόλοισι γυναιξὶν </p>
<p>εὔχεο πᾶσι θεοῖσι τεληέσσας ἑκατόμβας </p>
<p>ῥέξειν, αἴ κέ ποθι Ζεὺς ἄντιτα ἔργα τελέσσῃ. </p>
<p>αὐτὰρ ἐγὼν ἀγορὴν ἐσελεύσομαι, ὄφρα καλέσσω </p>
<p>ξεῖνον, ὅτις μοι κεῖθεν ἅμ' ἕσπετο δεῦρο κιόντι. </p>
<p>τὸν μὲν ἐγὼ προὔπεμψα σὺν ἀντιθέοις ἑτάροισι, </p>
<p>Πείραιον δέ μιν ἠνώγεα προτὶ οἶκον ἄγοντα </p>
<p>ἐνδυκέως φιλέειν καὶ τιέμεν, εἰς ὅ κεν ἔλθω. </p>
<p>ὣς ἄρ' ἐφώνησεν, τῇ δ' ἄπτερος ἔπλετο μῦθος. </p>
<p>ἡ δ' ὑδρηναμένη, καθαρὰ χροῒ εἵμαθ' ἑλοῦσα, </p>
<p>εὔχετο πᾶσι θεοῖσι τεληέσσας ἑκατόμβας </p>
<p>ῥέξειν, αἴ κέ ποθι Ζεὺς ἄντιτα ἔργα τελέσσῃ. </p>
<p>Τηλέμαχος δ' ἄρ' ἔπειτα διὲκ μεγάροιο βεβήκει </p>
<p>ἔγχος ἔχων:  ἅμα τῷ γε δύω κύνες ἀργοὶ ἕποντο. </p>
<p>θεσπεσίην δ' ἄρα τῷ γε χάριν κατέχευεν Ἀθήνη:  </p>
<p>τὸν δ' ἄρα πάντες λαοὶ ἐπερχόμενον θηεῦντο. </p>
<p>ἀμφὶ δέ μιν μνηστῆρες ἀγήνορες ἠγερέθοντο </p>
<p>ἔσθλ' ἀγορεύοντες, κακὰ δὲ φρεσὶ βυσσοδόμευον. </p>
<p>αὐτὰρ ὁ τῶν μὲν ἔπειτα ἀλεύατο πουλὺν ὅμιλον, </p>
<p>ἀλλ' ἵνα Μέντωρ ἧστο καὶ Ἄντιφος ἠδ' Ἁλιθέρσης, </p>
<p>οἵ τε οἱ ἐξ ἀρχῆς πατρώϊοι ἦσαν ἑταῖροι, </p>
<p>ἔνθα καθέζετ' ἰών:  τοὶ δ' ἐξερέεινον ἕκαστα. </p>
<p>τοῖσι δὲ Πείραιος δουρικλυτὸς ἐγγύθεν ἦλθεν </p>
<p>ξεῖνον ἄγων ἀγορήνδε διὰ πτόλιν:  οὐδ' ἄρ' ἔτι δὴν </p>
<p>Τηλέμαχος ξείνοιο ἑκὰς τράπετ', ἀλλὰ παρέστη. </p>
<p>τὸν καὶ Πείραιος πρότερος πρὸς μῦθον ἔειπε:  </p>
<p>Τηλέμαχ', αἶψ' ὄτρυνον ἐμὸν ποτὶ δῶμα γυναῖκας, </p>
<p>ὥς τοι δῶρ' ἀποπέμψω, ἅ τοι Μενέλαος ἔδωκε. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>Πείραι', οὐ γάρ τ' ἴδμεν ὅπως ἔσται τάδε ἔργα. </p>
<p>εἴ κεν ἐμὲ μνηστῆρες ἀγήνορες ἐν μεγάροισι </p>
<p>λάθρη κτείναντες πατρώϊα πάντα δάσωνται, </p>
<p>αὐτὸν ἔχοντά σε βούλομ' ἐπαυρέμεν, ἤ τινα τῶνδε:  </p>
<p>εἰ δέ κ' ἐγὼ τούτοισι φόνον καὶ κῆρα φυτεύσω, </p>
<p>δὴ τότε μοι χαίροντι φέρειν πρὸς δώματα χαίρων. </p>
<p>ὣς εἰπὼν ξεῖνον ταλαπείριον ἦγεν ἐς οἶκον. </p>
<p>αὐτὰρ ἐπεί ῥ' ἵκοντο δόμους εὖ ναιετάοντας, </p>
<p>χλαίνας μὲν κατέθεντο κατὰ κλισμούς τε θρόνους τε, </p>
<p>ἐς δ' ἀσαμίνθους βάντες ἐϋξέστας λούσαντο. </p>
<p>τοὺς δ' ἐπεὶ οὖν δμῳαὶ λοῦσαν καὶ χρῖσαν ἐλαίῳ, </p>
<p>ἀμφὶ δ' ἄρα χλαίνας οὔλας βάλον ἠδὲ χιτῶνας, </p>
<p>ἔκ ῥ' ἀσαμίνθων βάντες ἐπὶ κλισμοῖσι καθῖζον. </p>
<p>χέρνιβα δ' ἀμφίπολος προχόῳ ἐπέχευε φέρουσα </p>
<p>καλῇ χρυσείῃ, ὑπὲρ ἀργυρέοιο λέβητος, </p>
<p>νίψασθαι:  παρὰ δὲ ξεστὴν ἐτάνυσσε τράπεζαν. </p>
<p>σῖτον δ' αἰδοίη ταμίη παρέθηκε φέρουσα, </p>
<p>εἴδατα πόλλ' ἐπιθεῖσα, χαριζομένη παρεόντων. </p>
<p>μήτηρ δ' ἀντίον ἷζε παρὰ σταθμὸν μεγάροιο </p>
<p>κλισμῷ κεκλιμένη, λέπτ' ἠλάκατα στρωφῶσα. </p>
<p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον, </p>
<p>αὐτὰρ ἐπεὶ πόσιος καὶ ἐδητύος ἐξ ἔρον ἕντο, </p>
<p>τοῖσι δὲ μύθων ἦρχε περίφρων Πηνελόπεια:  </p>
<p>Τηλέμαχ', ἦ τοι ἐγὼν ὑπερώϊον εἰσαναβᾶσα </p>
<p>λέξομαι εἰς εὐνήν, ἥ μοι στονόεσσα τέτυκται, </p>
<p>αἰεὶ δάκρυσ' ἐμοῖσι πεφυρμένη, ἐξ οὗ Ὀδυσσεὺς </p>
<p>ᾤχεθ' ἅμ' Ἀτρεΐδῃσιν ἐς Ἴλιον:  οὐδέ μοι ἔτλης, </p>
<p>πρὶν ἐλθεῖν μνηστῆρας ἀγήνορας ἐς τόδε δῶμα, </p>
<p>νόστον σοῦ πατρὸς σάφα εἰπέμεν, εἴ που ἄκουσας. </p>
<p>τὴν δ' αὖ Τηλέμαχος πεπνυμένος ἀντίον ηὔδα:  </p>
<p>τοιγὰρ ἐγώ τοι, μῆτερ, ἀληθείην καταλέξω. </p>
<p>ᾠχόμεθ' ἔς τε Πύλον καὶ Νέστορα, ποιμένα λαῶν:  </p>
<p>δεξάμενος δέ με κεῖνος ἐν ὑψηλοῖσι δόμοισιν </p>
<p>ἐνδυκέως ἐφίλει, ὡς εἴ τε πατὴρ ἑὸν υἱὸν </p>
<p>ἐλθόντα χρόνιον νέον ἄλλοθεν:  ὣς ἐμὲ κεῖνος </p>
<p>ἐνδυκέως ἐκόμιζε σὺν υἱάσι κυδαλίμοισιν. </p>
<p>αὐτὰρ Ὀδυσσῆος ταλασίφρονος οὔ ποτ' ἔφασκεν, </p>
<p>ζωοῦ οὐδὲ θανόντος, ἐπιχθονίων τευ ἀκοῦσαι:  </p>
<p>ἀλλά μ' ἐς Ἀτρεΐδην, δουρικλειτὸν Μενέλαον, </p>
<p>ἵπποισι προὔπεμψε καὶ ἅρμασι κολλητοῖσιν. </p>
<p>ἔνθ' ἴδον Ἀργείην Ἑλένην, ἧς εἵνεκα πολλὰ </p>
<p>Ἀργεῖοι Τρῶές τε θεῶν ἰότητι μόγησαν. </p>
<p>εἴρετο δ' αὐτίκ' ἔπειτα βοὴν ἀγαθὸς Μενέλαος </p>
<p>ὅττευ χρηΐζων ἱκόμην Λακεδαίμονα δῖαν:  </p>
<p>αὐτὰρ ἐγὼ τῷ πᾶσαν ἀληθείην κατέλεξα:  </p>
<p>καὶ τότε δή με ἔπεσσιν ἀμειβόμενος προσέειπεν:  </p>
<p>ὢ πόποι, ἦ μάλα δὴ κρατερόφρονος ἀνδρὸς ἐν εὐνῇ </p>
<p>ἤθελον εὐνηθῆναι, ἀνάλκιδες αὐτοὶ ἐόντες. </p>
<p>ὡς δ' ὁπότ' ἐν ξυλόχῳ ἔλαφος κρατεροῖο λέοντος </p>
<p>νεβροὺς κοιμήσασα νεηγενέας γαλαθηνοὺς </p>
<p>κνημοὺς ἐξερέῃσι καὶ ἄγκεα ποιήεντα </p>
<p>βοσκομένη, ὁ δ' ἔπειτα ἑὴν εἰσήλυθεν εὐνήν, </p>
<p>ἀμφοτέροισι δὲ τοῖσιν ἀεικέα πότμον ἐφῆκεν, </p>
<p>ὣς Ὀδυσεὺς κείνοισιν ἀεικέα πότμον ἐφήσει. </p>
<p>αἲ γάρ, Ζεῦ τε πάτερ καὶ Ἀθηναίη καὶ Ἄπολλον, </p>
<p>τοῖος ἐὼν οἷός ποτ' ἐϋκτιμένῃ ἐνὶ Λέσβῳ </p>
<p>ἐξ ἔριδος Φιλομηλεΐδῃ ἐπάλαισεν ἀναστάς, </p>
<p>κὰδ δ' ἔβαλε κρατερῶς, κεχάροντο δὲ πάντες Ἀχαιοί, </p>
<p>τοῖος ἐὼν μνηστῆρσιν ὁμιλήσειεν Ὀδυσσεύς: </p>
<p>πάντες κ' ὠκύμοροί τε γενοίατο πικρόγαμοί τε. </p>
<p>ταῦτα δ' ἅ μ' εἰρωτᾷς καὶ λίσσεαι, οὐκ ἂν ἐγώ γε </p>
<p>ἄλλα παρὲξ εἴποιμι παρακλιδὸν οὐδ' ἀπατήσω, </p>
<p>ἀλλὰ τὰ μέν μοι ἔειπε γέρων ἅλιος νημερτής, </p>
<p>τῶν οὐδέν τοι ἐγὼ κρύψω ἔπος οὐδ' ἐπικεύσω. </p>
<p>φῆ μιν ὅ γ' ἐν νήσῳ ἰδέειν κρατέρ' ἄλγε' ἔχοντα, </p>
<p>νύμφης ἐν μεγάροισι Καλυψοῦς, ἥ μιν ἀνάγκῃ </p>
<p>ἴσχει:  ὁ δ' οὐ δύναται ἣν πατρίδα γαῖαν ἱκέσθαι. </p>
<p>οὐ γάρ οἱ πάρα νῆες ἐπήρετμοι καὶ ἑταῖροι, </p>
<p>οἵ κέν μιν πέμποιεν ἐπ' εὐρέα νῶτα θαλάσσης </p>
<p>ὣς ἔφατ' Ἀτρεΐδης, δουρικλειτὸς Μενέλαος. </p>
<p>ταῦτα τελευτήσας νεόμην:  ἔδοσαν δέ μοι οὖρον </p>
<p>ἀθάνατοι, τοί μ' ὦκα φίλην ἐς πατρίδ' ἔπεμψαν. </p>
<p>ὣς φάτο, τῇ δ' ἄρα θυμὸν ἐνὶ στήθεσσιν ὄρινε. </p>
<p>τοῖσι δὲ καὶ μετέειπε Θεοκλύμενος θεοειδής: </p>
<p>ὦ γύναι αἰδοίη Λαερτιάδεω Ὀδυσῆος, </p>
<p>ἦ τοι ὅ γ' οὐ σάφα οἶδεν, ἐμεῖο δὲ σύνθεο μῦθον:  </p>
<p>ἀτρεκέως γάρ σοι μαντεύσομαι οὐδ' ἐπικεύσω:  </p>
<p>ἴστω νῦν Ζεὺς πρῶτα θεῶν, ξενίη τε τράπεζα </p>
<p>ἱστίη τ' Ὀδυσῆος ἀμύμονος, ἣν ἀφικάνω, </p>
<p>ὡς ἦ τοι Ὀδυσεὺς ἤδη ἐν πατρίδι γαίῃ, </p>
<p>ἥμενος ἢ ἕρπων, τάδε πευθόμενος κακὰ ἔργα, </p>
<p>ἔστιν, ἀτὰρ μνηστῆρσι κακὸν πάντεσσι φυτεύει:  </p>
<p>τοῖον ἐγὼν οἰωνὸν ἐϋσσέλμου ἐπὶ νηὸς </p>
<p>ἥμενος ἐφρασάμην καὶ Τηλεμάχῳ ἐγεγώνευν. </p>
<p>τὸν δ' αὖτε προσέειπε περίφρων Πηνελόπεια:  </p>
<p>αἲ γὰρ τοῦτο, ξεῖνε, ἔπος τετελεσμένον εἴη:  </p>
<p>τῷ κε τάχα γνοίης φιλότητά τε πολλά τε δῶρα </p>
<p>ἐξ ἐμεῦ, ὡς ἄν τίς σε συναντόμενος μακαρίζοι. </p>
<p>ὣς οἱ μὲν τοιαῦτα πρὸς ἀλλήλους ἀγόρευον, </p>
<p>μνηστῆρες δὲ πάροιθεν Ὀδυσσῆος μεγάροιο </p>
<p>δίσκοισιν τέρποντο καὶ αἰγανέῃσιν ἱέντες, </p>
<p>ἐν τυκτῷ δαπέδῳ, ὅθι περ πάρος ὕβριν ἔχοντες. </p>
<p>ἀλλ' ὅτε δὴ δείπνηστος ἔην καὶ ἐπήλυθε μῆλα </p>
<p>πάντοθεν ἐξ ἀγρῶν, οἱ δ' ἤγαγον οἳ τὸ πάρος περ, </p>
<p>καὶ τότε δή σφιν ἔειπε Μέδων:  ὃς γάρ ῥα μάλιστα </p>
<p>ἥνδανε κηρύκων, καὶ σφιν παρεγίγνετο δαιτί:  </p>
<p>κοῦροι, ἐπεὶ δὴ πάντες ἐτέρφθητε φρέν' ἀέθλοις, </p>
<p>ἔρχεσθε πρὸς δώμαθ', ἵν' ἐντυνώμεθα δαῖτα:  </p>
<p>οὐ μὲν γάρ τι χέρειον ἐν ὥρῃ δεῖπνον ἑλέσθαι. </p>
<p>ὣς ἔφαθ', οἱ δ' ἀνστάντες ἔβαν πείθοντό τε μύθῳ. </p>
<p>αὐτὰρ ἐπεί ῥ' ἵκοντο δόμους εὖ ναιετάοντας, </p>
<p>χλαίνας μὲν κατέθεντο κατὰ κλισμούς τε θρόνους τε, </p>
<p>οἱ δ' ἱέρευον ὄϊς μεγάλους καὶ πίονας αἶγας, </p>
<p>ἵρευον δὲ σύας σιάλους καὶ βοῦν ἀγελαίην, </p>
<p>δαῖτ' ἐντυνόμενοι. τοὶ δ' ἐξ ἀγροῖο πόλινδε </p>
<p>ὠτρύνοντ' Ὀδυσεύς τ' ἰέναι καὶ δῖος ὑφορβός. </p>
<p>τοῖσι δὲ μύθων ἦρχε συβώτης, ὄρχαμος ἀνδρῶν:  </p>
<p>ξεῖν', ἐπεὶ ἂρ δὴ ἔπειτα πόλινδ' ἰέναι μενεαίνεις </p>
<p>σήμερον, ὡς ἐπέτελλεν ἄναξ ἐμόσἦ σ' ἂν ἐγώ γε </p>
<p>αὐτοῦ βουλοίμην σταθμῶν ῥυτῆρα λιπέσθαι:  </p>
<p>ἀλλὰ τὸν αἰδέομαι καὶ δείδια, μή μοι ὀπίσσω </p>
<p>νεικείῃ:  χαλεπαὶ δέ τ' ἀνάκτων εἰσὶν ὁμοκλαί </p>
<p>ἀλλ' ἄγε νῦν ἴομεν:  δὴ γὰρ μέμβλωκε μάλιστα </p>
<p>ἦμαρ, ἀτὰρ τάχα τοι ποτὶ ἕσπερα ῥίγιον ἔσται. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>γιγνώσκω, φρονέω:  τά γε δὴ νοέοντι κελεύεις. </p>
<p>ἀλλ' ἴομεν, σὺ δ' ἔπειτα διαμπερὲς ἡγεμόνευε. </p>
<p>δὸς δέ μοι, εἴ ποθί τοι ῥόπαλον τετμημένον ἐστίν, </p>
<p>σκηρίπτεσθ', ἐπεὶ ἦ φατ' ἀρισφαλέ' ἔμμεναι οὐδόν. </p>
<p>ἦ ῥα καὶ ἀμφ' ὤμοισιν ἀεικέα βάλλετο πήρην, </p>
<p>πυκνὰ ῥωγαλέην:  ἐν δὲ στρόφος ἦεν ἀορτήρ:  </p>
<p>Εὔμαιος δ' ἄρα οἱ σκῆπτρον θυμαρὲς ἔδωκε. </p>
<p>τὼ βήτην, σταθμὸν δὲ κύνες καὶ βώτορες ἄνδρες </p>
<p>ῥύατ' ὄπισθε μένοντες: ὁ δ' ἐς πόλιν ἦγεν ἄνακτα </p>
<p>πτωχῷ λευγαλέῳ ἐναλίγκιον ἠδὲ γέροντι, </p>
<p>σκηπτόμενον:  τὰ δὲ λυγρὰ περὶ χροῒ εἵματα ἕστο. </p>
<p>ἀλλ' ὅτε δὴ στείχοντες ὁδὸν κάτα παιπαλόεσσαν </p>
<p>ἄστεος ἐγγὺς ἔσαν καὶ ἐπὶ κρήνην ἀφίκοντο </p>
<p>τυκτὴν καλλίροον, ὅθεν ὑδρεύοντο πολῖται, </p>
<p>τὴν ποίησ' Ἴθακος καὶ Νήριτος ἠδὲ Πολύκτωρ:  </p>
<p>ἀμφὶ δ' ἄρ' αἰγείρων ὑδατοτρεφέων ἦν ἄλσος, </p>
<p>πάντοσε κυκλοτερές, κατὰ δὲ ψυχρὸν ῥέεν ὕδωρ </p>
<p>ὑψόθεν ἐκ πέτρης: βωμὸς δ' ἐφύπερθε τέτυκτο </p>
<p>νυμφάων, ὅθι πάντες ἐπιρρέζεσκον ὁδῖται:  </p>
<p>ἔνθα σφέας ἐκίχαν' υἱὸς Δολίοιο Μελανθεὺς </p>
<p>αἶγας ἄγων, αἳ πᾶσι μετέπρεπον αἰπολίοισι, </p>
<p>δεῖπνον μνηστήρεσσι:  δύω δ' ἅμ' ἕποντο νομῆες. </p>
<p>τοὺς δὲ ἰδὼν νείκεσσεν ἔπος τ' ἔφατ' ἔκ τ' ὀνόμαζεν, </p>
<p>ἔκπαγλον καὶ ἀεικές: ὄρινε δὲ κῆρ Ὀδυσῆος: </p>
<p>νῦν μὲν δὴ μάλα πάγχυ κακὸς κακὸν ἡγηλάζει, </p>
<p>ὡς αἰεὶ τὸν ὁμοῖον ἄγει θεὸς ὡς τὸν ὁμοῖν. </p>
<p>πῇ δὴ τόνδε μολοβρὸν ἄγεις, ἀμέγαρτε συβῶτα, </p>
<p>πτωχὸν ἀνιηρόν δαιτῶν ἀπολυμαντῆρα; </p>
<p>ὃς πολλῇς φλιῇσι παραστὰς θλίψεται ὤμους, </p>
<p>αἰτίζων ἀκόλους, οὐκ ἄορας οὐδὲ λέβητας: </p>
<p>τόν κ' εἴ μοι δοίης σταθμῶν ῥυτῆρα γενέσθαι </p>
<p>σηκοκόρον τ' ἔμεναι θαλλόν τ' ἐρίφοισι φορῆναι, </p>
<p>καί κεν ὀρὸν πίνων μεγάλην ἐπιγουνίδα θεῖτο. </p>
<p>ἀλλ' ἐπεὶ οὖν δὴ ἔργα κάκ' ἔμμαθεν, οὐκ ἐθελήσει </p>
<p>ἔργον ἐποίχεσθαι, ἀλλὰ πτώσσων κατὰ δῆμον </p>
<p>βούλεται αἰτίζων βόσκειν ἣν γαστέρ' ἄναλτον. </p>
<p>ἀλλ' ἔκ τοι ἐρέω, τὸ δὲ καὶ τετελεσμένον ἔσται:  </p>
<p>αἴ κ' ἔλθῃ πρὸς δώματ' Ὀδυσσῆος θείοιο, </p>
<p>πολλά οἱ ἀμφὶ κάρη σφέλα ἀνδρῶν ἐκ παλαμάων </p>
<p>πλευραὶ ἀποτρίψουσι δόμον κάτα βαλλομένοιο. </p>
<p>ὣς φάτο, καὶ παριὼν λὰξ ἔνθορεν ἀφραδίῃσιν </p>
<p>ἰσχίῳ:  οὐδέ μιν ἐκτὸς ἀταρπιτοῦ ἐστυφέλιξεν, </p>
<p>ἀλλ' ἔμεν' ἀσφαλέως: ὁ δὲ μερμήριξεν Ὀδυσσεὺς </p>
<p>ἠὲ μεταΐξας ῥοπάλῳ ἐκ θυμὸν ἕλοιτο, </p>
<p>ἦ πρὸς γῆν ἐλάσειε κάρη ἀμφουδὶς ἀείρας. </p>
<p>ἀλλ' ἐπετόλμησε, φρεσὶ δ' ἔσχετο:  τὸν δὲ συβώτης </p>
<p>νείκεσ' ἐσάντα ἰδών, μέγα δ' εὔξατο χεῖρας ἀνασχών:  </p>
<p>νύμφαι κρηναῖαι, κοῦραι Διός, εἴ ποτ' Ὀδυσσεὺς </p>
<p>ὔμμ' ἐπὶ μηρί' ἔκηε, καλύψας πίονι δημῷ, </p>
<p>ἀρνῶν ἠδ' ἐρίφων, τόδε μοι κρηήνατ' ἐέλδωρ, </p>
<p>ὡς ἔλθοι μὲν κεῖνος ἀνήρ, ἀγάγοι δέ ἑ δαίμων:  </p>
<p>τῷ κέ τοι ἀγλαΐας γε διασκεδάσειεν ἁπάσας, </p>
<p>τὰς νῦν ὑβρίζων φορέεις, ἀλαλήμενος αἰεὶ </p>
<p>ἄστυ κάτ':  αὐτὰρ μῆλα κακοὶ φθείρουσι νομῆες. </p>
<p>τὸν δ' αὖτε προσέειπε Μελάνθιος, αἰπόλος αἰγῶν:  </p>
<p>ὢ πόποι, οἶον ἔειπε κύων ὀλοφώϊα εἰδώς, </p>
<p>τόν ποτ' ἐγὼν ἐπὶ νηὸς ἐϋσσέλμοιο μελαίνης </p>
<p>ἄξω τῆλ' Ἰθάκης, ἵνα μοι βίοτον πολὺν ἄλφοι. </p>
<p>αἲ γὰρ Τηλέμαχον βάλοι ἀργυρότοξος Ἀπόλλων </p>
<p>σήμερον ἐν μεγάροις, ἢ ὑπὸ μνηστῆρσι δαμείη, </p>
<p>ὡς Ὀδυσῆΐ γε τηλοῦ ἀπώλετο νόστιμον ἦμαρ. </p>
<p>ὣς εἰπὼν τοὺς μὲν λίπεν αὐτοῦ ἦκα κιόντας, </p>
<p>αὐτὰρ ὁ βῆ, μάλα δ' ὦκα δόμους ἵκανεν ἄνακτος. </p>
<p>αὐτίκα δ' εἴσω ἴεν, μετὰ δὲ μνηστῆρσι καθῖζεν, </p>
<p>ἀντίον Εὐρυμάχου:  τὸν γὰρ φιλέεσκε μάλιστα. </p>
<p>τῷ πάρα μὲν κρειῶν μοῖραν θέσαν οἳ πονέοντο, </p>
<p>σῖτον δ' αἰδοίη ταμίη παρέθηκε φέρουσα </p>
<p>ἔδμεναι. ἀγχίμολον δ' Ὀδυσεὺς καὶ δῖος ὑφορβὸς </p>
<p>στήτην ἐρχομένω, περὶ δέ σφεας ἤλυθ' ἰωὴ </p>
<p>φόρμιγγος γλαφυρῆς: ἀνὰ γάρ σφισι βάλλετ' ἀείδειν </p>
<p>Φήμιος: αὐτὰρ ὁ χειρὸς ἑλὼν προσέειπε συβώτην:  </p>
<p>Εὔμαι', ἦ μάλα δὴ τάδε δώματα κάλ' Ὀδυσῆος, </p>
<p>ῥεῖα δ' ἀρίγνωτ' ἐστὶ καὶ ἐν πολλοῖσιν ἰδέσθαι. </p>
<p>ἐξ ἑτέρων ἕτερ' ἐστίν, ἐπήσκηται δέ οἱ αὐλὴ </p>
<p>τοίχῳ καὶ θριγκοῖσι, θύραι δ' εὐερκέες εἰσὶ </p>
<p>δικλίδες: οὐκ ἄν τίς μιν ἀνὴρ ὑπεροπλίσσαιτο. </p>
<p>γιγνώσκω δ' ὅτι πολλοὶ ἐν αὐτῷ δαῖτα τίθενται </p>
<p>ἄνδρες, ἐπεὶ κνίση μὲν ἀνήνοθεν, ἐν δέ τε φόρμιγξ </p>
<p>ἠπύει, ἣν ἄρα δαιτὶ θεοὶ ποίησαν ἑταίρην. </p>
<p>τὸν δ' ἀπαμειβόμενος προσέφης, Εὔμαιε συβῶτα:  </p>
<p>ῥεῖ' ἔγνως, ἐπεὶ οὐδὲ τά τ' ἄλλα πέρ ἐσσ' ἀνοήμων. </p>
<p>ἀλλ' ἄγε δὴ φραζώμεθ' ὅπως ἔσται τάδε ἔργα. </p>
<p>ἠὲ σὺ πρῶτος ἔσελθε δόμους εὖ ναιετάοντας, </p>
<p>δύσεο δὲ μνηστῆρας, ἐγὼ δ' ὑπολείψομαι αὐτοῦ:  </p>
<p>εἰ δ' ἐθέλεις, ἐπίμεινον, ἐγὼ δ' εἶμι προπάροιθε:  </p>
<p>μηδὲ σὺ δηθύνειν, μή τίς σ' ἔκτοσθε νοήσας </p>
<p>ἢ βάλῃ ἢ ἐλάσῃ:  τὰ δέ σε φράζεσθαι ἄνωγα. </p>
<p>τὸν δ' ἠμείβετ' ἔπειτα πολύτλας δῖος Ὀδυσσεύς: </p>
<p>γιγνώσκω, φρονέω:  τά γε δὴ νοέοντι κελεύεις. </p>
<p>ἀλλ' ἔρχευ προπάροιθεν, ἐγὼ δ' ὑπολείψομαι αὐτοῦ. </p>
<p>οὐ γάρ τι πληγέων ἀδαήμων οὐδὲ βολάων:  </p>
<p>τολμήεις μοι θυμός, ἐπεὶ κακὰ πολλὰ πέπονθα </p>
<p>κύμασι καὶ πολέμῳ:  μετὰ καὶ τόδε τοῖσι γενέσθω:  </p>
<p>γαστέρα δ' οὔ πως ἔστιν ἀποκρύψαι μεμαυῖαν, </p>
<p>οὐλομένην, ἣ πολλὰ κάκ' ἀνθρώποισι δίδωσι, </p>
<p>τῆς ἕνεκεν καὶ νῆες ἐΰζυγοι ὁπλίζονται </p>
<p>πόντον ἐπ' ἀτρύγετον, κακὰ δυσμενέεσσι φέρουσαι. </p>
<p>ὣς οἱ μὲν τοιαῦτα πρὸς ἀλλήλους ἀγόρευον:  </p>
<p>ἂν δὲ κύων κεφαλήν τε καὶ οὔατα κείμενος ἔσχεν, </p>
<p>Ἄργος, Ὀδυσσῆος ταλασίφρονος, ὅν ῥά ποτ' αὐτὸς </p>
<p>θρέψε μέν, οὐδ' ἀπόνητο, πάρος δ' εἰς Ἴλιον ἱρὴν </p>
<p>ᾤχετο. τὸν δὲ πάροιθεν ἀγίνεσκον νέοι ἄνδρες </p>
<p>αἶγας ἐπ' ἀγροτέρας ἠδὲ πρόκας ἠδὲ λαγωούς: </p>
<p>δὴ τότε κεῖτ' ἀπόθεστος ἀποιχομένοιο ἄνακτος, </p>
<p>ἐν πολλῇ κόπρῳ, ἥ οἱ προπάροιθε θυράων </p>
<p>ἡμιόνων τε βοῶν τε ἅλις κέχυτ', ὄφρ' ἂν ἄγοιεν </p>
<p>δμῶες Ὀδυσσῆος τέμενος μέγα κοπρήσοντες: </p>
<p>ἔνθα κύων κεῖτ' Ἄργος, ἐνίπλειος κυνοραιστέων. </p>
<p>δὴ τότε γ', ὡς ἐνόησεν Ὀδυσσέα ἐγγὺς ἐόντα, </p>
<p>οὐρῇ μέν ῥ' ὅ γ' ἔσηνε καὶ οὔατα κάββαλεν ἄμφω, </p>
<p>ἆσσον δ' οὐκέτ' ἔπειτα δυνήσατο οἷο ἄνακτος </p>
<p>ἐλθέμεν:  αὐτὰρ ὁ νόσφιν ἰδὼν ἀπομόρξατο δάκρυ, </p>
<p>ῥεῖα λαθὼν Εὔμαιον, ἄφαρ δ' ἐρεείνετο μύθῳ:  </p>
<p>Εὔμαι', ἦ μάλα θαῦμα, κύων ὅδε κεῖτ' ἐνὶ κόπρῳ. </p>
<p>καλὸς μὲν δέμας ἐστίν, ἀτὰρ τόδε γ' οὐ σάφα οἶδα, </p>
<p>εἰ δὴ καὶ ταχὺς ἔσκε θέειν ἐπὶ εἴδεϊ τῷδε, </p>
<p>ἦ αὔτως οἷοί τε τραπεζῆες κύνες ἀνδρῶν </p>
<p>γίγνοντ':  ἀγλαΐης δ' ἕνεκεν κομέουσιν ἄνακτες. </p>
<p>τὸν δ' ἀπαμειβόμενος προσέφης, Εὔμαιε συβῶτα:  </p>
<p>καὶ λίην ἀνδρός γε κύων ὅδε τῆλε θανόντος. </p>
<p>εἰ τοιόσδ' εἴη ἠμὲν δέμας ἠδὲ καὶ ἔργα, </p>
<p>οἷόν μιν Τροίηνδε κιὼν κατέλειπεν Ὀδυσσεύς, </p>
<p>αἶψά κε θηήσαιο ἰδὼν ταχυτῆτα καὶ ἀλκήν. </p>
<p>οὐ μὲν γάρ τι φύγεσκε βαθείης βένθεσιν ὕλης </p>
<p>κνώδαλον, ὅττι δίοιτο:  καὶ ἴχνεσι γὰρ περιῄδη:  </p>
<p>νῦν δ' ἔχεται κακότητι, ἄναξ δέ οἱ ἄλλοθι πάτρης </p>
<p>ὤλετο, τὸν δὲ γυναῖκες ἀκηδέες οὐ κομέουσι. </p>
<p>δμῶες δ', εὖτ' ἂν μηκέτ' ἐπικρατέωσιν ἄνακτες, </p>
<p>οὐκέτ' ἔπειτ' ἐθέλουσιν ἐναίσιμα ἐργάζεσθαι:  </p>
<p>ἥμισυ γάρ τ' ἀρετῆς ἀποαίνυται εὐρύοπα Ζεὺς </p>
<p>ἀνέρος, εὖτ' ἄν μιν κατὰ δούλιον ἦμαρ ἕλῃσιν. </p>
<p>ὣς εἰπὼν εἰσῆλθε δόμους εὖ ναιετάοντας, </p>
<p>βῆ δ' ἰθὺς μεγάροιο μετὰ μνηστῆρας ἀγαυούς. </p>
<p>Ἄργον δ' αὖ κατὰ μοῖρ' ἔλαβεν μέλανος θανάτοιο, </p>
<p>αὐτίκ' ἰδόντ' Ὀδυσῆα ἐεικοστῷ ἐνιαυτῷ. </p>
<p>τὸν δὲ πολὺ πρῶτος ἴδε Τηλέμαχος θεοειδὴς </p>
<p>ἐρχόμενον κατὰ δῶμα συβώτην, ὦκα δ' ἔπειτα </p>
<p>νεῦσ' ἐπὶ οἷ καλέσας: ὁ δὲ παπτήνας ἕλε δίφρον </p>
<p>κείμενον, ἔνθα τε δαιτρὸς ἐφίζεσκε κρέα πολλὰ </p>
<p>δαιόμενος μνηστῆρσι δόμον κάτα δαινυμένοισι:  </p>
<p>τὸν κατέθηκε φέρων πρὸς Τηλεμάχοιο τράπεζαν </p>
<p>ἀντίον, ἔνθα δ' ἄρ' αὐτὸς ἐφέζετο:  τῷ δ' ἄρα κῆρυξ </p>
<p>μοῖραν ἑλὼν ἐτίθει κανέου τ' ἐκ σῖτον ἀείρας. </p>
<p>ἀγχίμολον δὲ μετ' αὐτὸν ἐδύσετο δώματ' Ὀδυσσεύς, </p>
<p>πτωχῷ λευγαλέῳ ἐναλίγκιος ἠδὲ γέροντι, </p>
<p>σκηπτόμενος: τὰ δὲ λυγρὰ περὶ χροΐ εἵματα ἕστο. </p>
<p>ἷζε δ' ἐπὶ μελίνου οὐδοῦ ἔντοσθε θυράων, </p>
<p>κλινάμενος σταθμῷ κυπαρισσίνῳ, ὅν ποτε τέκτων </p>
<p>ξέσσεν ἐπισταμένως καὶ ἐπὶ στάθμην ἴθυνεν. </p>
<p>Τηλέμαχος δ' ἐπὶ οἷ καλέσας προσέειπε συβώτην, </p>
<p>ἄρτον τ' οὖλον ἑλὼν περικαλλέος ἐκ κανέοιο </p>
<p>καὶ κρέας, ὥς οἱ χεῖρες ἐχάνδανον ἀμφιβαλόντι:  </p>
<p>δὸς τῷ ξείνῳ ταῦτα φέρων αὐτόν τε κέλευε </p>
<p>αἰτίζειν μάλα πάντας ἐποιχόμενον μνηστῆρας: </p>
<p>αἰδὼς δ' οὐκ ἀγαθὴ κεχρημένῳ ἀνδρὶ παρεῖναι. </p>
<p>ὣς φάτο, βῆ δὲ συφορβός, ἐπεὶ τὸν μῦθον ἄκουσεν, </p>
<p>ἀγχοῦ δ' ἱστάμενος ἔπεα πτερόεντ' ἀγόρευε:  </p>
<p>Τηλέμαχός τοι, ξεῖνε, διδοῖ τάδε, καί σε κελεύει </p>
<p>αἰτίζειν μάλα πάντας ἐποιχόμενον μνηστῆρας: </p>
<p>αἰδῶ δ' οὐκ ἀγαθήν φησ' ἔμμεναι ἀνδρὶ προΐκτῃ. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>Ζεῦ ἄνα, Τηλέμαχόν μοι ἐν ἀνδράσιν ὄλβιον εἶναι, </p>
<p>καί οἱ πάντα γένοιθ' ὅσσα φρεσὶν ᾗσι μενοινᾷ. </p>
<p>ἦ ῥα καὶ ἀμφοτέρῃσιν ἐδέξατο καὶ κατέθηκεν </p>
<p>αὖθι ποδῶν προπάροιθεν, ἀεικελίης ἐπὶ πήρης, </p>
<p>ἤσθιε δ' ἧος ἀοιδὸς ἐνὶ μεγάροισιν ἄειδεν:  </p>
<p>εὖθ' ὁ δεδειπνήκειν, ὁ δ' ἐπαύετο θεῖος ἀοιδός. </p>
<p>μνηστῆρες δ' ὁμάδησαν ἀνὰ μέγαρ'. αὐτὰρ Ἀθήνη, </p>
<p>ἄγχι παρισταμένη Λαερτιάδην Ὀδυσῆα </p>
<p>ὤτρυν', ὡς ἂν πύρνα κατὰ μνηστῆρας ἀγείροι, </p>
<p>γνοίη θ' οἵ τινές εἰσιν ἐναίσιμοι οἵ τ' ἀθέμιστοι:  </p>
<p>ἀλλ' οὐδ' ὥς τιν' ἔμελλ' ἀπαλεξήσειν κακότητος. </p>
<p>βῆ δ' ἴμεν αἰτήσων ἐνδέξια φῶτα ἕκαστον, </p>
<p>πάντοσε χεῖρ' ὀρέγων, ὡς εἰ πτωχὸς πάλαι εἴη. </p>
<p>οἱ δ' ἐλεαίροντες δίδοσαν, καὶ ἐθάμβεον αὐτόν, </p>
<p>ἀλλήλους τ' εἴροντο τίς εἴη καὶ πόθεν ἔλθοι. </p>
<p>τοῖσι δὲ καὶ μετέειπε Μελάνθιος, αἰπόλος αἰγῶν:  </p>
<p>κέκλυτέ μευ, μνηστῆρες ἀγακλειτῆς βασιλείης, </p>
<p>τοῦδε περὶ ξείνου:  ἦ γάρ μιν πρόσθεν ὄπωπα. </p>
<p>ἦ τοι μέν οἱ δεῦρο συβώτης ἡγεμόνευεν, </p>
<p>αὐτὸν δ' οὐ σάφα οἶδα, πόθεν γένος εὔχεται εἶναι. </p>
<p>ὣς ἔφατ', Ἀντίνοος δ' ἔπεσιν νείκεσσε συβώτην:  </p>
<p>ὦ ἀρίγνωτε συβῶτα, τίη δὲ σὺ τόνδε πόλινδε </p>
<p>ἤγαγες; ἦ οὐχ ἅλις ἧμιν ἀλήμονές εἰσι καὶ ἄλλοι, </p>
<p>πτωχοὶ ἀνιηροί, δαιτῶν ἀπολυμαντῆρες; </p>
<p>ἦ ὄνοσαι ὅτι τοι βίοτον κατέδουσιν ἄνακτος </p>
<p>ἐνθάδ' ἀγειρόμενοι, σὺ δὲ καὶ προτὶ τόνδ' ἐκάλεσσας; </p>
<p>τὸν δ' ἀπαμειβόμενος προσέφης, Εὔμαιε συβῶτα:  </p>
<p>Ἀντίνο', οὐ μὲν καλὰ καὶ ἐσθλὸς ἐὼν ἀγορεύεις: </p>
<p>τίς γὰρ δὴ ξεῖνον καλεῖ ἄλλοθεν αὐτὸς ἐπελθὼν </p>
<p>ἄλλον γ', εἰ μὴ τῶν οἳ δημιοεργοὶ ἔασι, </p>
<p>μάντιν ἢ ἰητῆρα κακῶν ἢ τέκτονα δούρων, </p>
<p>ἢ καὶ θέσπιν ἀοιδόν, ὅ κεν τέρπῃσιν ἀείδων; </p>
<p>οὗτοι γὰρ κλητοί γε βροτῶν ἐπ' ἀπείρονα γαῖαν:  </p>
<p>πτωχὸν δ' οὐκ ἄν τις καλέοι τρύξοντα ἓ αὐτόν. </p>
<p>ἀλλ' αἰεὶ χαλεπὸς περὶ πάντων εἶς μνηστήρων </p>
<p>δμωσὶν Ὀδυσσῆος, πέρι δ' αὖτ' ἐμοί:  αὐτὰρ ἐγώ γε </p>
<p>οὐκ ἀλέγω, ἧός μοι ἐχέφρων Πηνελόπεια </p>
<p>ζώει ἐνὶ μεγάροις καὶ Τηλέμαχος θεοειδής. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>σίγα, μή μοι τοῦτον ἀμείβεο πολλὰ ἔπεσσιν:  </p>
<p>Ἀντίνοος δ' εἴωθε κακῶς ἐρεθιζέμεν αἰεὶ </p>
<p>μύθοισιν χαλεποῖσιν, ἐποτρύνει δὲ καὶ ἄλλους. </p>
<p>ἦ ῥα καὶ Ἀντίνοον ἔπεα πτερόεντα προσηύδα:  </p>
<p>Ἀντίνο', ἦ μευ καλὰ πατὴρ ὣς κήδεαι υἷος, </p>
<p>ὃς τὸν ξεῖνον ἄνωγας ἀπὸ μεγάροιο διέσθαι </p>
<p>μύθῳ ἀναγκαίῳ:  μὴ τοῦτο θεὸς τελέσειε. </p>
<p>δός οἱ ἑλών:  οὔ τοι φθονέω:  κέλομαι γὰρ ἐγώ γε:  </p>
<p>μήτ' οὖν μητέρ' ἐμὴν ἅζευ τό γε μήτε τιν' ἄλλον </p>
<p>δμώων, οἳ κατὰ δώματ' Ὀδυσσῆος θείοιο. </p>
<p>ἀλλ' οὔ τοι τοιοῦτον ἐνὶ στήθεσσι νόημα:  </p>
<p>αὐτὸς γὰρ φαγέμεν πολὺ βούλεαι ἢ δόμεν ἄλλῳ. </p>
<p>τὸν δ' αὖτ' Ἀντίνοος ἀπαμειβόμενος προσέειπε:  </p>
<p>Τηλέμαχ' ὑψαγόρη, μένος ἄσχετε, ποῖον ἔειπες. </p>
<p>εἴ οἱ τόσσον ἅπαντες ὀρέξειαν μνηστῆρες, </p>
<p>καί κέν μιν τρεῖς μῆνας ἀπόπροθεν οἶκος ἐρύκοι. </p>
<p>ὣς ἄρ' ἔφη, καὶ θρῆνυν ἑλὼν ὑπέφηνε τραπέζης </p>
<p>κείμενον, ᾧ ῥ' ἔπεχεν λιπαροὺς πόδας εἰλαπινάζων:  </p>
<p>οἱ δ' ἄλλοι πάντες δίδοσαν, πλῆσαν δ' ἄρα πήρην </p>
<p>σίτου καὶ κρειῶν:  τάχα δὴ καὶ ἔμελλεν Ὀδυσσεὺς </p>
<p>αὖτις ἐπ' οὐδὸν ἰὼν προικὸς γεύσεσθαι Ἀχαιῶν:  </p>
<p>στῆ δὲ παρ' Ἀντίνοον, καί μιν πρὸς μῦθον ἔειπε:  </p>
<p>δός, φίλος: οὐ μέν μοι δοκέεις ὁ κάκιστος Ἀχαιῶν </p>
<p>ἔμμεναι, ἀλλ' ὤριστος, ἐπεὶ βασιλῆϊ ἔοικας. </p>
<p>τῷ σε χρὴ δόμεναι καὶ λώϊον ἠέ περ ἄλλοι </p>
<p>σίτου:  ἐγὼ δέ κέ σε κλείω κατ' ἀπείρονα γαῖαν. </p>
<p>καὶ γὰρ ἐγώ ποτε οἶκον ἐν ἀνθρώποισιν ἔναιον </p>
<p>ὄλβιος ἀφνειὸν καὶ πολλάκι δόσκον ἀλήτῃ, </p>
<p>τοίῳ ὁποῖος ἔοι καὶ ὅτευ κεχρημένος ἔλθοι:  </p>
<p>ἦσαν δὲ δμῶες μάλα μυρίοι ἄλλα τε πολλὰ </p>
<p>οἷσίν τ' εὖ ζώουσι καὶ ἀφνειοὶ καλέονται. </p>
<p>ἀλλὰ Ζεὺς ἀλάπαξε Κρονίωνἤθελε γάρ που </p>
<p>ὅς μ' ἅμα ληϊστῆρσι πολυπλάγκτοισιν ἀνῆκεν </p>
<p>Αἴγυπτόνδ' ἰέναι, δολιχὴν ὁδόν, ὄφρ' ἀπολοίμην. </p>
<p>στῆσα δ' ἐν Αἰγύπτῳ ποταμῷ νέας ἀμφιελίσσας. </p>
<p>ἔνθ' ἦ τοι μὲν ἐγὼ κελόμην ἐρίηρας ἑταίρους </p>
<p>αὐτοῦ πὰρ νήεσσι μένειν καὶ νῆας ἔρυσθαι, </p>
<p>ὀπτῆρας δὲ κατὰ σκοπιὰς ὤτρυνα νέεσθαι. </p>
<p>οἱ δ' ὕβρει εἴξαντες, ἐπισπόμενοι μένεϊ σφῷ, </p>
<p>αἶψα μάλ' Αἰγυπτίων ἀνδρῶν περικαλλέας ἀγροὺς </p>
<p>πόρθεον, ἐκ δὲ γυναῖκας ἄγον καὶ νήπια τέκνα, </p>
<p>αὐτούς τ' ἔκτεινον:  τάχα δ' ἐς πόλιν ἵκετ' ἀϋτή. </p>
<p>οἱ δὲ βοῆς ἀΐοντες ἅμ' ἠοῖ φαινομένηφιν </p>
<p>ἦλθον:  πλῆτο δὲ πᾶν πεδίον πεζῶν τε καὶ ἵππων </p>
<p>χαλκοῦ τε στεροπῆς: ἐν δὲ Ζεὺς τερπικέραυνος </p>
<p>φύζαν ἐμοῖς ἑτάροισι κακὴν βάλεν, οὐδέ τις ἔτλη </p>
<p>στῆναι ἐναντίβιον:  περὶ γὰρ κακὰ πάντοθεν ἔστη. </p>
<p>ἔνθ' ἡμέων πολλοὺς μὲν ἀπέκτανον ὀξέϊ χαλκῷ, </p>
<p>τοὺς δ' ἄναγον ζωούς, σφίσιν ἐργάζεσθαι ἀνάγκῃ. </p>
<p>αὐτὰρ ἔμ' ἐς Κύπρον ξείνῳ δόσαν ἀντιάσαντι, </p>
<p>Δμήτορι Ἰασίδῃ, ὃς Κύπρου ἶφι ἄνασσεν:  </p>
<p>ἔνθεν δὴ νῦν δεῦρο τόδ' ἵκω πήματα πάσχων. </p>
<p>τὸν δ' αὖτ' Ἀντίνοος ἀπαμείβετο φώνησέν τε:  </p>
<p>τίς δαίμων τόδε πῆμα προσήγαγε, δαιτὸς ἀνίην; </p>
<p>στῆθ' οὕτως ἐς μέσσον, ἐμῆς ἀπάνευθε τραπέζης, </p>
<p>μὴ τάχα πικρὴν Αἴγυπτον καὶ Κύπρον ἵκηαι:  </p>
<p>ὥς τις θαρσαλέος καὶ ἀναιδής ἐσσι προΐκτης. </p>
<p>ἑξείης πάντεσσι παρίστασαι:  οἱ δὲ διδοῦσι </p>
<p>μαψιδίως, ἐπεὶ οὔ τις ἐπίσχεσις οὐδ' ἐλεητὺς </p>
<p>ἀλλοτρίων χαρίσασθαι, ἐπεὶ πάρα πολλὰ ἑκάστῳ. </p>
<p>τὸν δ' ἀναχωρήσας προσέφη πολύμητις Ὀδυσσεύς: </p>
<p>ὢ πόποι, οὐκ ἄρα σοί γ' ἐπὶ εἴδεϊ καὶ φρένες ἦσαν:  </p>
<p>οὐ σύ γ' ἂν ἐξ οἴκου σῷ ἐπιστάτῃ οὐδ' ἅλα δοίης, </p>
<p>ὃς νῦν ἀλλοτρίοισι παρήμενος οὔ τί μοι ἔτλης </p>
<p>σίτου ἀποπροελὼν δόμεναι:  τὰ δὲ πολλὰ πάρεστιν. </p>
<p>ὣς ἔφατ', Ἀντίνοος δ' ἐχολώσατο κηρόθι μᾶλλον, </p>
<p>καί μιν ὑπόδρα ἰδὼν ἔπεα πτερόεντα προσηύδα:  </p>
<p>νῦν δή σ' οὐκέτι καλὰ διὲκ μεγάροιό γ' ὀΐω </p>
<p>ἂψ ἀναχωρήσειν, ὅτε δὴ καὶ ὀνείδεα βάζεις. </p>
<p>ὣς ἄρ' ἔφη, καὶ θρῆνυν ἑλὼν βάλε δεξιὸν ὦμον, </p>
<p>πρυμνότατον κατὰ νῶτον:  ὁ δ' ἐστάθη ἠΰτε πέτρη </p>
<p>ἔμπεδον, οὐδ' ἄρα μιν σφῆλεν βέλος Ἀντινόοιο, </p>
<p>ἀλλ' ἀκέων κίνησε κάρη, κακὰ βυσσοδομεύων. </p>
<p>ἂψ δ' ὅ γ' ἐπ' οὐδὸν ἰὼν κατ' ἄρ' ἕζετο, κὰδ δ' ἄρα πήρην </p>
<p>θῆκεν ἐϋπλείην, μετὰ δὲ μνηστῆρσιν ἔειπε:  </p>
<p>κέκλυτέ μευ, μνηστῆρες ἀγακλειτῆς βασιλείης, </p>
<p>ὄφρ' εἴπω τά με θυμὸς ἐνὶ στήθεσσι κελεύει. </p>
<p>οὐ μὰν οὔτ' ἄχος ἐστὶ μετὰ φρεσὶν οὔτε τι πένθος, </p>
<p>ὁππότ' ἀνὴρ περὶ οἷσι μαχειόμενος κτεάτεσσι </p>
<p>βλήεται, ἢ περὶ βουσὶν ἢ ἀργεννῇς ὀΐεσσιν:  </p>
<p>αὐτὰρ ἔμ' Ἀντίνοος βάλε γαστέρος εἵνεκα λυγρῆς, </p>
<p>οὐλομένης, ἣ πολλὰ κάκ' ἀνθρώποισι δίδωσιν. </p>
<p>ἀλλ' εἴ που πτωχῶν γε θεοὶ καὶ Ἐρινύες εἰσίν, </p>
<p>Ἀντίνοον πρὸ γάμοιο τέλος θανάτοιο κιχείη. </p>
<p>τὸν δ' αὖτ' Ἀντίνοος προσέφη, Εὐπείθεος υἱός: </p>
<p>ἔσθι' ἕκηλος, ξεῖνε, καθήμενος, ἢ ἄπιθ' ἄλλῃ, </p>
<p>μή σε νέοι διὰ δώματ' ἐρύσσωσ', οἷ' ἀγορεύεις, </p>
<p>ἢ ποδὸς ἢ καὶ χειρός, ἀποδρύψωσι δὲ πάντα. </p>
<p>ὣς ἔφαθ', οἱ δ' ἄρα πάντες ὑπερφιάλως νεμέσησαν:  </p>
<p>ὧδε δέ τις εἴπεσκε νέων ὑπερηνορεόντων:  </p>
<p>Ἀντίνο', οὐ μὲν κάλ' ἔβαλες δύστηνον ἀλήτην, </p>
<p>οὐλόμεν', εἰ δή πού τις ἐπουράνιος θεός ἐστιν. </p>
<p>καί τε θεοὶ ξείνοισιν ἐοικότες ἀλλοδαποῖσι, </p>
<p>παντοῖοι τελέθοντες, ἐπιστρωφῶσι πόληας, </p>
<p>ἀνθρώπων ὕβριν τε καὶ εὐνομίην ἐφορῶντες. </p>
<p>ὣς ἄρ' ἔφαν μνηστῆρες, ὁ δ' οὐκ ἐμπάζετο μύθων. </p>
<p>Τηλέμαχος δ' ἐν μὲν κραδίῃ μέγα πένθος ἄεξε </p>
<p>βλημένου, οὐδ' ἄρα δάκρυ χαμαὶ βάλεν ἐκ βλεφάροιϊν, </p>
<p>ἀλλ' ἀκέων κίνησε κάρη, κακὰ βυσσοδομεύων. </p>
<p>τοῦ δ' ὡς οὖν ἤκουσε περίφρων Πηνελόπεια </p>
<p>βλημένου ἐν μεγάρῳ, μετ' ἄρα δμῳῇσιν ἔειπεν:  </p>
<p>αἴθ' οὕτως αὐτόν σε βάλοι κλυτότοξος Ἀπόλλων. </p>
<p>τὴν δ' αὖτ' Εὐρυνόμη ταμίη πρὸς μῦθον ἔειπεν:  </p>
<p>εἰ γὰρ ἐπ' ἀρῇσιν τέλος ἡμετέρῃσι γένοιτο:  </p>
<p>οὐκ ἄν τις τούτων γε ἐΰθρονον Ἠῶ ἵκοιτο. </p>
<p>τὴν δ' αὖτε προσέειπε περίφρων Πηνελόπεια:  </p>
<p>μαῖ', ἐχθροὶ μὲν πάντες, ἐπεὶ κακὰ μηχανόωνται:  </p>
<p>Ἀντίνοος δὲ μάλιστα μελαίνῃ κηρὶ ἔοικε. </p>
<p>ξεῖνός τις δύστηνος ἀλητεύει κατὰ δῶμα </p>
<p>ἀνέρας αἰτίζων:  ἀχρημοσύνη γὰρ ἀνώγει:  </p>
<p>ἔνθ' ἄλλοι μὲν πάντες ἐνέπλησάν τ' ἔδοσάν τε, </p>
<p>οὗτος δὲ θρήνυι πρυμνὸν βάλε δεξιὸν ὦμον. </p>
<p>ἡ μὲν ἄρ' ὣς ἀγόρευε μετὰ δμῳῇσι γυναιξίν, </p>
<p>ἡμένη ἐν θαλάμῳ:  ὁ δ' ἐδείπνεε δῖος Ὀδυσσεύς: </p>
<p>ἡ δ' ἐπὶ οἷ καλέσασα προσηύδα δῖον ὑφορβόν:  </p>
<p>ἔρχεο, δῖ' Εὔμαιε, κιὼν τὸν ξεῖνον ἄνωχθι </p>
<p>ἐλθέμεν, ὄφρα τί μιν προσπτύξομαι ἠδ' ἐρέωμαι </p>
<p>εἴ που Ὀδυσσῆος ταλασίφρονος ἠὲ πέπυσται </p>
<p>ἢ ἴδεν ὀφθαλμοῖσι:  πολυπλάγκτῳ γὰρ ἔοικε. </p>
<p>τὴν δ' ἀπαμειβόμενος προσέφης, Εὔμαιε συβῶτα </p>
<p>εἰ γάρ τοι, βασίλεια, σιωπήσειαν Ἀχαιοί:  </p>
<p>οἷ' ὅ γε μυθεῖται, θέλγοιτό κέ τοι φίλον ἦτορ. </p>
<p>τρεῖς γὰρ δή μιν νύκτας ἔχον, τρία δ' ἤματ' ἔρυξα </p>
<p>ἐν κλισίῃ:  πρῶτον γὰρ ἔμ' ἵκετο νηὸς ἀποδράς: </p>
<p>ἀλλ' οὔ πω κακότητα διήνυσεν ἣν ἀγορεύων. </p>
<p>ὡς δ' ὅτ' ἀοιδὸν ἀνὴρ ποτιδέρκεται, ὅς τε θεῶν ἒξ </p>
<p>ἀείδει δεδαὼς ἔπε' ἱμερόεντα βροτοῖσι, </p>
<p>τοῦ δ' ἄμοτον μεμάασιν ἀκουέμεν, ὁππότ' ἀείδῃ:  </p>
<p>ὣς ἐμὲ κεῖνος ἔθελγε παρήμενος ἐν μεγάροισι. </p>
<p>φησὶ δ' Ὀδυσσῆος ξεῖνος πατρώϊος εἶναι, </p>
<p>Κρήτῃ ναιετάων, ὅθι Μίνωος γένος ἐστίν. </p>
<p>ἔνθεν δὴ νῦν δεῦρο τόδ' ἵκετο πήματα πάσχων, </p>
<p>προπροκυλινδόμενος: στεῦται δ' Ὀδυσῆος ἀκοῦσαι, </p>
<p>ἀγχοῦ, Θεσπρωτῶν ἀνδρῶν ἐν πίονι δήμῳ, </p>
<p>ζωοῦ:  πολλὰ δ' ἄγει κειμήλια ὅνδε δόμονδε. </p>
<p>τὸν δ' αὖτε προσέειπε περίφρων Πηνελόπεια:  </p>
<p>ἔρχεο, δεῦρο κάλεσσον, ἵν' ἀντίον αὐτὸς ἐνίσπῃ. </p>
<p>οὗτοι δ' ἠὲ θύρῃσι καθήμενοι ἑψιαάσθων. </p>
<p>ἢ αὐτοῦ κατὰ δώματ', ἐπεί σφισι θυμὸς ἐΰφρων. </p>
<p>αὐτῶν μὲν γὰρ κτήματ' ἀκήρατα κεῖτ' ἐνὶ οἴκῳ, </p>
<p>σῖτος καὶ μέθυ ἡδύ:  τὰ μὲν οἰκῆες ἔδουσιν, </p>
<p>οἱ δ' εἰς ἡμέτερον πωλεύμενοι ἤματα πάντα, </p>
<p>βοῦς ἱερεύοντες καὶ ὄϊς καὶ πίονας αἶγας, </p>
<p>εἰλαπινάζουσιν πίνουσί τε αἴθοπα οἶνον, </p>
<p>μαψιδίως: τὰ δὲ πολλὰ κατάνεται. οὐ γὰρ ἔπ' ἀνήρ, </p>
<p>οἷος Ὀδυσσεὺς ἔσκεν, ἀρὴν ἀπὸ οἴκου ἀμῦναι. </p>
<p>εἰ δ' Ὀδυσεὺς ἔλθοι καὶ ἵκοιτ' ἐς πατρίδα γαῖαν, </p>
<p>αἶψά κε σὺν ᾧ παιδὶ βίας ἀποτίσεται ἀνδρῶν. </p>
<p>ὣς φάτο, Τηλέμαχος δὲ μέγ' ἔπταρεν, ἀμφὶ δὲ δῶμα </p>
<p>σμερδαλέον κονάβησε:  γέλασσε δὲ Πηνελόπεια, </p>
<p>αἶψα δ' ἄρ' Εὔμαιον ἔπεα πτερόεντα προσηύδα:  </p>
<p>ἔρχεό μοι, τὸν ξεῖνον ἐναντίον ὧδε κάλεσσον. </p>
<p>οὐχ ὁράᾳς ὅ μοι υἱὸς ἐπέπταρε πᾶσιν ἔπεσσι; </p>
<p>τῷ κε καὶ οὐκ ἀτελὴς θάνατος μνηστῆρσι γένοιτο </p>
<p>πᾶσι μάλ', οὐδέ κέ τις θάνατον καὶ κῆρας ἀλύξει. </p>
<p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:  </p>
<p>αἴ κ' αὐτὸν γνώω νημερτέα πάντ' ἐνέποντα, </p>
<p>ἕσσω μιν χλαῖνάν τε χιτῶνά τε, εἵματα καλά. </p>
<p>ὣς φάτο, βῆ δὲ συφορβός, ἐπεὶ τὸν μῦθον ἄκουσεν:  </p>
<p>ἀγχοῦ δ' ἱστάμενος ἔπεα πτερόεντα προσηύδα:  </p>
<p>ξεῖνε πάτερ, καλέει σε περίφρων Πηνελόπεια, </p>
<p>μήτηρ Τηλεμάχοιο:  μεταλλῆσαί τί ἑ θυμὸς </p>
<p>ἀμφὶ πόσει κέλεται, καὶ κήδεά περ πεπαθυίῃ. </p>
<p>εἰ δέ κέ σε γνώῃ νημερτέα πάντ' ἐνέποντα, </p>
<p>ἕσσει σε χλαῖνάν τε χιτῶνά τε, τῶν σὺ μάλιστα </p>
<p>χρηΐζεις: σῖτον δὲ καὶ αἰτίζων κατὰ δῆμον </p>
<p>γαστέρα βοσκήσεις: δώσει δέ τοι ὅς κ' ἐθέλῃσι. </p>
<p>τὸν δ' αὖτε προσέειπε πολύτλας δῖος Ὀδυσσεύς: </p>
<p>Εὔμαι', αἶψά κ' ἐγὼ νημερτέα πάντ' ἐνέποιμι </p>
<p>κούρῃ Ἰκαρίοιο, περίφρονι Πηνελοπείῃ:  </p>
<p>οἶδα γὰρ εὖ περὶ κείνου, ὁμὴν δ' ἀνεδέγμεθ' ὀϊζύν. </p>
<p>ἀλλὰ μνηστήρων χαλεπῶν ὑποδείδι' ὅμιλον, </p>
<p>τῶν ὕβρις τε βίη τε σιδήρεον οὐρανὸν ἵκει. </p>
<p>καὶ γὰρ νῦν, ὅτε μ' οὗτος ἀνὴρ κατὰ δῶμα κιόντα </p>
<p>οὔ τι κακὸν ῥέξαντα βαλὼν ὀδύνῃσιν ἔδωκεν, </p>
<p>οὔτε τι Τηλέμαχος τό γ' ἐπήρκεσεν οὔτε τις ἄλλος. </p>
<p>τῷ νῦν Πηνελόπειαν ἐνὶ μεγάροισιν ἄνωχθι </p>
<p>μεῖναι, ἐπειγομένην περ, ἐς ἠέλιον καταδύντα:  </p>
<p>καὶ τότε μ' εἰρέσθω πόσιος πέρι νόστιμον ἦμαρ, </p>
<p>ἀσσοτέρω καθίσασα παραὶ πυρί:  εἵματα γάρ τοι </p>
<p>λύγρ' ἔχω:  οἶσθα καὶ αὐτός, ἐπεί σε πρῶθ' ἱκέτευσα. </p>
<p>ὣς φάτο, βῆ δὲ συφορβός, ἐπεὶ τὸν μῦθον ἄκουσε. </p>
<p>τὸν δ' ὑπὲρ οὐδοῦ βάντα προσηύδα Πηνελόπεια:  </p>
<p>οὐ σύ γ' ἄγεις, Εὔμαιε:  τί τοῦτ' ἐνόησεν ἀλήτης; </p>
<p>ἦ τινά που δείσας ἐξαίσιον ἦε καὶ ἄλλως </p>
<p>αἰδεῖται κατὰ δῶμα; κακὸς δ' αἰδοῖος ἀλήτης. </p>
<p>τὴν δ' ἀπαμειβόμενος προσέφης, Εὔμαιε συβῶτα:  </p>
<p>μυθεῖται κατὰ μοῖραν, ἅ πέρ κ' οἴοιτο καὶ ἄλλος, </p>
<p>ὕβριν ἀλυσκάζων ἀνδρῶν ὑπερηνορεόντων. </p>
<p>ἀλλά σε μεῖναι ἄνωγεν ἐς ἠέλιον καταδύντα. </p>
<p>καὶ δὲ σοὶ ὧδ' αὐτῇ πολὺ κάλλιον, ὦ βασίλεια, </p>
<p>οἴην πρὸς ξεῖνον φάσθαι ἔπος ἠδ' ἐπακοῦσαι. </p>
<p>τὸν δ' αὖτε προσέειπε περίφρων Πηνελόπεια:  </p>
<p>οὐκ ἄφρων ὁ ξεῖνος: ὀΐεται, ὥς περ ἂν εἴη:  </p>
<p>οὐ γάρ πού τινες ὧδε καταθνητῶν ἀνθρώπων </p>
<p>ἀνέρες ὑβρίζοντες ἀτάσθαλα μηχανόωνται. </p>
<p>ἡ μὲν ἄρ' ὣς ἀγόρευεν, ὁ δ' ᾤχετο δῖος ὑφορβὸς </p>
<p>μνηστήρων ἐς ὅμιλον, ἐπεὶ διεπέφραδε πάντα. </p>
<p>αἶψα δὲ Τηλέμαχον ἔπεα πτερόεντα προσηύδα, </p>
<p>ἄγχι σχὼν κεφαλήν, ἵνα μὴ πευθοίαθ' οἱ ἄλλοι:  </p>
<p>ὦ φίλ', ἐγὼ μὲν ἄπειμι, σύας καὶ κεῖνα φυλάξων, </p>
<p>σὸν καὶ ἐμὸν βίοτον:  σοὶ δ' ἐνθάδε πάντα μελόντων. </p>
<p>αὐτὸν μέν σε πρῶτα σάω, καὶ φράζεο θυμῷ </p>
<p>μή τι πάθῃς: πολλοὶ δὲ κακὰ φρονέουσιν Ἀχαιῶν, </p>
<p>τοὺς Ζεὺς ἐξολέσειε πρὶν ἡμῖν πῆμα γενέσθαι. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>ἔσσεται οὕτως, ἄττα:  σὺ δ' ἔρχεο δειελιήσας: </p>
<p>ἠῶθεν δ' ἰέναι καὶ ἄγειν ἱερήϊα καλά:  </p>
<p>αὐτὰρ ἐμοὶ τάδε πάντα καὶ ἀθανάτοισι μελήσει. </p>
<p>ὣς φάθ', ὁ δ' αὖτις ἄρ' ἕζετ' ἐϋξέστου ἐπὶ δίφρου, </p>
<p>πλησάμενος δ' ἄρα θυμὸν ἐδητύος ἠδὲ ποτῆτος </p>
<p>βῆ ῥ' ἴμεναι μεθ' ὕας, λίπε δ' ἕρκεά τε μέγαρόν τε, </p>
<p>πλεῖον δαιτυμόνων:  οἱ δ' ὀρχηστυῖ καὶ ἀοιδῇ </p>
<p>τέρποντ':  ἤδη γὰρ καὶ ἐπήλυθε δείελον ἦμαρ. </p></div1>
<div1 lines="428" n="18">
<p>ἦλθε δ' ἐπὶ πτωχὸς πανδήμιος, ὃς κατὰ ἄστυ </p>
<p>πτωχεύεσκ' Ἰθάκης, μετὰ δ' ἔπρεπε γαστέρι μάργῃ </p>
<p>ἀζηχὲς φαγέμεν καὶ πιέμεν:  οὐδέ οἱ ἦν ἲς </p>
<p>οὐδὲ βίη, εἶδος δὲ μάλα μέγας ἦν ὁράασθαι. </p>
<p>Ἀρναῖος δ' ὄνομ' ἔσκε:  τὸ γὰρ θέτο πότνια μήτηρ </p>
<p>ἐκ γενετῆς: Ἶρον δὲ νέοι κίκλησκον ἅπαντες, </p>
<p>οὕνεκ' ἀπαγγέλλεσκε κιών, ὅτε πού τις ἀνώγοι:  </p>
<p>ὅς ῥ' ἐλθὼν Ὀδυσῆα διώκετο οἷο δόμοιο, </p>
<p>καί μιν νεικείων ἔπεα πτερόεντα προσηύδα:  </p>
<p>εἶκε, γέρον, προθύρου, μὴ δὴ τάχα καὶ ποδὸς ἕλκῃ. </p>
<p>οὐκ ἀΐεις ὅτι δή μοι ἐπιλλίζουσιν ἅπαντες, </p>
<p>ἑλκέμεναι δὲ κέλονται; ἐγὼ δ' αἰσχύνομαι ἔμπης. </p>
<p>ἀλλ' ἄνα, μὴ τάχα νῶϊν ἔρις καὶ χερσὶ γένηται. </p>
<p>τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς: </p>
<p>δαιμόνι', οὔτε τί σε ῥέζω κακὸν οὔτ' ἀγορεύω, </p>
<p>οὔτε τινὰ φθονέω δόμεναι καὶ πόλλ' ἀνελόντα. </p>
<p>οὐδὸς δ' ἀμφοτέρους ὅδε χείσεται, οὐδέ τί σε χρὴ </p>
<p>ἀλλοτρίων φθονέειν:  δοκέεις δέ μοι εἶναι ἀλήτης </p>
<p>ὥς περ ἐγών, ὄλβον δὲ θεοὶ μέλλουσιν ὀπάζειν. </p>
<p>χερσὶ δὲ μή τι λίην προκαλίζεο, μή με χολώσῃς, </p>
<p>μή σε γέρων περ ἐὼν στῆθος καὶ χείλεα φύρσω </p>
<p>αἵματος: ἡσυχίη δ' ἂν ἐμοὶ καὶ μᾶλλον ἔτ' εἴη </p>
<p>αὔριον:  οὐ μὲν γάρ τί σ' ὑποστρέψεσθαι ὀΐω </p>
<p>δεύτερον ἐς μέγαρον Λαερτιάδεω Ὀδυσῆος. </p>
<p>τὸν δὲ χολωσάμενος προσεφώνεεν Ἶρος ἀλήτης: </p>
<p>ὢ πόποι, ὡς ὁ μολοβρὸς ἐπιτροχάδην ἀγορεύει, </p>
<p>γρηῒ καμινοῖ ἶσος: ὃν ἂν κακὰ μητισαίμην </p>
<p>κόπτων ἀμφοτέρῃσι, χαμαὶ δέ κε πάντας ὀδόντας </p>
<p>γναθμῶν ἐξελάσαιμι συὸς ὣς ληϊβοτείρης. </p>
<p>ζῶσαι νῦν, ἵνα πάντες ἐπιγνώωσι καὶ οἵδε </p>
<p>μαρναμένους: πῶς δ' ἂν σὺ νεωτέρῳ ἀνδρὶ μάχοιο; </p>
<p>ὣς οἱ μὲν προπάροιθε θυράων ὑψηλάων </p>
<p>οὐδοῦ ἔπι ξεστοῦ πανθυμαδὸν ὀκριόωντο. </p>
<p>τοῖϊν δὲ ξυνέηχ' ἱερὸν μένος Ἀντινόοιο, </p>
<p>ἡδὺ δ' ἄρ' ἐκγελάσας μετεφώνει μνηστήρεσσιν:  </p>
<p>ὦ φίλοι, οὐ μέν πώ τι πάρος τοιοῦτον ἐτύχθη, </p>
<p>οἵην τερπωλὴν θεὸς ἤγαγεν ἐς τόδε δῶμα. </p>
<p>ὁ ξεῖνός τε καὶ Ἶρος ἐρίζετον ἀλλήλοιϊν </p>
<p>χερσὶ μαχέσσασθαι:  ἀλλὰ ξυνελάσσομεν ὦκα. </p>
<p>ὣς ἔφαθ', οἱ δ' ἄρα πάντες ἀνήϊξαν γελόωντες, </p>
<p>ἀμφὶ δ' ἄρα πτωχοὺς κακοείμονας ἠγερέθοντο. </p>
<p>τοῖσιν δ' Ἀντίνοος μετέφη, Εὐπείθεος υἱός: </p>
<p>κέκλυτέ μευ, μνηστῆρες ἀγήνορες, ὄφρα τι εἴπω. </p>
<p>γαστέρες αἵδ' αἰγῶν κέατ' ἐν πυρί, τὰς ἐπὶ δόρπῳ </p>
<p>κατθέμεθα κνίσης τε καὶ αἵματος ἐμπλήσαντες: </p>
<p>ὁππότερος δέ κε νικήσῃ κρείσσων τε γένηται, </p>
<p>τάων ἥν κ' ἐθέλῃσιν ἀναστὰς αὐτὸς ἑλέσθω:  </p>
<p>αἰεὶ αὖθ' ἡμῖν μεταδαίσεται, οὐδέ τιν' ἄλλον </p>
<p>πτωχὸν ἔσω μίσγεσθαι ἐάσομεν αἰτήσοντα. </p>
<p>ὣς ἔφατ' Ἀντίνοος, τοῖσιν δ' ἐπιήνδανε μῦθος. </p>
<p>τοῖς δὲ δολοφρονέων μετέφη πολύμητις Ὀδυσσεύς: </p>
<p>ὦ φίλοι, οὔ πως ἔστι νεωτέρῳ ἀνδρὶ μάχεσθαι </p>
<p>ἄνδρα γέροντα, δύῃ ἀρημένον:  ἀλλά με γαστὴρ </p>
<p>ὀτρύνει κακοεργός, ἵνα πληγῇσι δαμείω. </p>
<p>ἀλλ' ἄγε νῦν μοι πάντες ὀμόσσατε καρτερὸν ὅρκον, </p>
<p>μή τις ἐπ' Ἴρῳ ἦρα φέρων ἐμὲ χειρὶ βαρείῃ </p>
<p>πλήξῃ ἀτασθάλλων, τούτῳ δέ με ἶφι δαμάσσῃ. </p>
<p>ὣς ἔφαθ', οἱ δ' ἄρα πάντες ἀπώμνυον ὡς ἐκέλευεν. </p>
<p>αὐτὰρ ἐπεί ῥ' ὄμοσάν τε τελεύτησάν τε τὸν ὅρκον, </p>
<p>τοῖς δ' αὖτις μετέειφ' ἱερὴ ἲς Τηλεμάχοιο:  </p>
<p>ξεῖν', εἴ σ' ὀτρύνει κραδίη καὶ θυμὸς ἀγήνωρ </p>
<p>τοῦτον ἀλέξασθαι, τῶν δ' ἄλλων μή τιν' Ἀχαιῶν </p>
<p>δείδιθ', ἐπεὶ πλεόνεσσι μαχήσεται ὅς κέ σε θείνῃ:  </p>
<p>ξεινοδόκος μὲν ἐγών, ἐπὶ δ' αἰνεῖτον βασιλῆες, </p>
<p>Ἀντίνοός τε καὶ Εὐρύμαχος, πεπνυμένω ἄμφω. </p>
<p>ὣς ἔφαθ', οἱ δ' ἄρα πάντες ἐπῄνεον:  αὐτὰρ Ὀδυσσεὺς </p>
<p>ζώσατο μὲν ῥάκεσιν περὶ μήδεα, φαῖνε δὲ μηροὺς </p>
<p>καλούς τε μεγάλους τε, φάνεν δέ οἱ εὐρέες ὦμοι </p>
<p>στήθεά τε στιβαροί τε βραχίονες: αὐτὰρ Ἀθήνη </p>
<p>ἄγχι παρισταμένη μέλε' ἤλδανε ποιμένι λαῶν. </p>
<p>μνηστῆρες δ' ἄρα πάντες ὑπερφιάλως ἀγάσαντο:  </p>
<p>ὧδε δέ τις εἴπεσκεν ἰδὼν ἐς πλησίον ἄλλον:  </p>
<p>ἦ τάχα Ἶρος Ἄϊρος ἐπίσπαστον κακὸν ἕξει, </p>
<p>οἵην ἐκ ῥακέων ὁ γέρων ἐπιγουνίδα φαίνει. </p>
<p>ὣς ἄρ' ἔφαν, Ἴρῳ δὲ κακῶς ὠρίνετο θυμός. </p>
<p>ἀλλὰ καὶ ὣς δρηστῆρες ἄγον ζώσαντες ἀνάγκῃ </p>
<p>δειδιότα:  σάρκες δὲ περιτρομέοντο μέλεσσιν. </p>
<p>Ἀντίνοος δ' ἐνένιπεν ἔπος τ' ἔφατ' ἔκ τ' ὀνόμαζεν:  </p>
<p>νῦν μὲν μήτ' εἴης, βουγάϊε, μήτε γένοιο, </p>
<p>εἰ δὴ τοῦτόν γε τρομέεις καὶ δείδιας αἰνῶς, </p>
<p>ἄνδρα γέροντα, δύῃ ἀρημένον, ἥ μιν ἱκάνει. </p>
<p>ἀλλ' ἔκ τοι ἐρέω, τὸ δὲ καὶ τετελεσμένον ἔσται:  </p>
<p>αἴ κέν σ' οὗτος νικήσῃ κρείσσων τε γένηται, </p>
<p>πέμψω σ' ἤπειρόνδε, βαλὼν ἐν νηὶ μελαίνῃ, </p>
<p>εἰς Ἔχετον βασιλῆα, βροτῶν δηλήμονα πάντων, </p>
<p>ὅς κ' ἀπὸ ῥῖνα τάμῃσι καὶ οὔατα νηλέϊ χαλκῷ, </p>
<p>μήδεά τ' ἐξερύσας δώῃ κυσὶν ὠμὰ δάσασθαι. </p>
<p>ὣς φάτο, τῷ δ' ἔτι μᾶλλον ὑπὸ τρόμος ἔλλαβε γυῖα. </p>
<p>ἐς μέσσον δ' ἄναγον:  τὼ δ' ἄμφω χεῖρας ἀνέσχον. </p>
<p>δὴ τότε μερμήριξε πολύτλας δῖος Ὀδυσσεὺς </p>
<p>ἢ ἐλάσει' ὥς μιν ψυχὴ λίποι αὖθι πεσόντα, </p>
<p>ἦέ μιν ἦκ' ἐλάσειε τανύσσειέν τ' ἐπὶ γαίῃ. </p>
<p>ὧδε δέ οἱ φρονέοντι δοάσσατο κέρδιον εἶναι, </p>
<p>ἦκ' ἐλάσαι, ἵνα μή μιν ἐπιφρασσαίατ' Ἀχαιοί. </p>
<p>δὴ τότ' ἀνασχομένω ὁ μὲν ἤλασε δεξιὸν ὦμον </p>
<p>Ἶρος, ὁ δ' αὐχέν' ἔλασσεν ὑπ' οὔατος, ὀστέα δ' εἴσω </p>
<p>ἔθλασεν:  αὐτίκα δ' ἦλθε κατὰ στόμα φοίνιον αἷμα, </p>
<p>κὰδ δ' ἔπεσ' ἐν κονίῃσι μακών, σὺν δ' ἤλασ' ὀδόντας </p>
<p>λακτίζων ποσὶ γαῖαν:  ἀτὰρ μνηστῆρες ἀγαυοὶ </p>
<p>χεῖρας ἀνασχόμενοι γέλῳ ἔκθανον. αὐτὰρ Ὀδυσσεὺς </p>
<p>ἕλκε διὲκ προθύροιο λαβὼν ποδός, ὄφρ' ἵκετ' αὐλήν, </p>
<p>αἰθούσης τε θύρας: καί μιν ποτὶ ἑρκίον αὐλῆς </p>
<p>εἷσεν ἀνακλίνας: σκῆπτρον δέ οἱ ἔμβαλε χειρί, </p>
<p>καί μιν φωνήσας ἔπεα πτερόεντα προσηύδα:  </p>
<p>ἐνταυθοῖ νῦν ἧσο σύας τε κύνας τ' ἀπερύκων, </p>
<p>μηδὲ σύ γε ξείνων καὶ πτωχῶν κοίρανος εἶναι </p>
<p>λυγρὸς ἐών, μή πού τι κακὸν καὶ μεῖζον ἐπαύρῃ. </p>
<p>ἦ ῥα καὶ ἀμφ' ὤμοισιν ἀεικέα βάλλετο πήρην, </p>
<p>πυκνὰ ῥωγαλέην:  ἐν δὲ στρόφος ἦεν ἀορτήρ. </p>
<p>ἂψ δ' ὅ γ' ἐπ' οὐδὸν ἰὼν κατ' ἄρ' ἕζετο:  τοὶ δ' ἴσαν εἴσω </p>
<p>ἡδὺ γελώοντες καὶ δεικανόωντ' ἐπέεσσι:  </p>
<p>Ζεύς τοι δοίη, ξεῖνε, καὶ ἀθάνατοι θεοὶ ἄλλοι, </p>
<p>ὅττι μάλιστ' ἐθέλεις καί τοι φίλον ἔπλετο θυμῷ, </p>
<p>ὃς τοῦτον τὸν ἄναλτον ἀλητεύειν ἀπέπαυσας </p>
<p>ἐν δήμῳ:  τάχα γάρ μιν ἀνάξομεν ἤπειρόνδε </p>
<p>εἰς Ἔχετον βασιλῆα, βροτῶν δηλήμονα πάντων. </p>
<p>ὣς ἄρ' ἔφαν, χαῖρεν δὲ κλεηδόνι δῖος Ὀδυσσεύς. </p>
<p>Ἀντίνοος δ' ἄρα οἱ μεγάλην παρὰ γαστέρα θῆκεν, </p>
<p>ἐμπλείην κνίσης τε καὶ αἵματος: Ἀμφίνομος δὲ </p>
<p>ἄρτους ἐκ κανέοιο δύω παρέθηκεν ἀείρας </p>
<p>καὶ δέπαϊ χρυσέῳ δειδίσκετο, φώνησέν τε:  </p>
<p>χαῖρε, πάτερ ὦ ξεῖνε, γένοιτό τοι ἔς περ ὀπίσσω </p>
<p>ὄλβος: ἀτὰρ μὲν νῦν γε κακοῖς ἔχεαι πολέεσσι. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>Ἀμφίνομ', ἦ μάλα μοι δοκέεις πεπνυμένος εἶναι:  </p>
<p>τοίου γὰρ καὶ πατρός, ἐπεὶ κλέος ἐσθλὸν ἄκουον, </p>
<p>Νῖσον Δουλιχιῆα ἐΰν τ' ἔμεν ἀφνειόν τε:  </p>
<p>τοῦ σ' ἔκ φασι γενέσθαι, ἐπητῇ δ' ἀνδρὶ ἔοικας. </p>
<p>τοὔνεκά τοι ἐρέω, σὺ δὲ σύνθεο καί μευ ἄκουσον:  </p>
<p>οὐδὲν ἀκιδνότερον γαῖα τρέφει ἀνθρώποιο, </p>
<p>πάντων ὅσσα τε γαῖαν ἔπι πνείει τε καὶ ἕρπει. </p>
<p>οὐ μὲν γάρ ποτέ φησι κακὸν πείσεσθαι ὀπίσσω, </p>
<p>ὄφρ' ἀρετὴν παρέχωσι θεοὶ καὶ γούνατ' ὀρώρῃ:  </p>
<p>ἀλλ' ὅτε δὴ καὶ λυγρὰ θεοὶ μάκαρες τελέσωσι, </p>
<p>καὶ τὰ φέρει ἀεκαζόμενος τετληότι θυμῷ:  </p>
<p>τοῖος γὰρ νόος ἐστὶν ἐπιχθονίων ἀνθρώπων </p>
<p>οἷον ἐπ' ἦμαρ ἄγησι πατὴρ ἀνδρῶν τε θεῶν τε. </p>
<p>καὶ γὰρ ἐγώ ποτ' ἔμελλον ἐν ἀνδράσιν ὄλβιος εἶναι, </p>
<p>πολλὰ δ' ἀτάσθαλ' ἔρεξα βίῃ καὶ κάρτεϊ εἴκων, </p>
<p>πατρί τ' ἐμῷ πίσυνος καὶ ἐμοῖσι κασιγνήτοισι. </p>
<p>τῷ μή τίς ποτε πάμπαν ἀνὴρ ἀθεμίστιος εἴη, </p>
<p>ἀλλ' ὅ γε σιγῇ δῶρα θεῶν ἔχοι, ὅττι διδοῖεν. </p>
<p>οἷ' ὁρόω μνηστῆρας ἀτάσθαλα μηχανόωντας, </p>
<p>κτήματα κείροντας καὶ ἀτιμάζοντας ἄκοιτιν </p>
<p>ἀνδρός, ὃν οὐκέτι φημὶ φίλων καὶ πατρίδος αἴης </p>
<p>δηρὸν ἀπέσσεσθαι:  μάλα δὲ σχεδόν. ἀλλά σε δαίμων </p>
<p>οἴκαδ' ὑπεξαγάγοι, μηδ' ἀντιάσειας ἐκείνῳ, </p>
<p>ὁππότε νοστήσειε φίλην ἐς πατρίδα γαῖαν:  </p>
<p>οὐ γὰρ ἀναιμωτί γε διακρινέεσθαι ὀΐω </p>
<p>μνηστῆρας καὶ κεῖνον, ἐπεί κε μέλαθρον ὑπέλθῃ. </p>
<p>ὣς φάτο, καὶ σπείσας ἔπιεν μελιηδέα οἶνον, </p>
<p>ἂψ δ' ἐν χερσὶν ἔθηκε δέπας κοσμήτορι λαῶν. </p>
<p>αὐτὰρ ὁ βῆ διὰ δῶμα φίλον τετιημένος ἦτορ, </p>
<p>νευστάζων κεφαλῇ:  δὴ γὰρ κακὸν ὄσσετο θυμός. </p>
<p>ἀλλ' οὐδ' ὣς φύγε κῆρα:  πέδησε δὲ καὶ τὸν Ἀθήνη </p>
<p>Τηλεμάχου ὑπὸ χερσὶ καὶ ἔγχεϊ ἶφι δαμῆναι. </p>
<p>ἂψ δ' αὖτις κατ' ἄρ' ἕζετ' ἐπὶ θρόνου ἔνθεν ἀνέστη. </p>
<p>τῇ δ' ἄρ' ἐπὶ φρεσὶ θῆκε θεὰ γλαυκῶπις Ἀθήνη, </p>
<p>κούρῃ Ἰκαρίοιο, περίφρονι Πηνελοπείῃ, </p>
<p>μνηστήρεσσι φανῆναι, ὅπως πετάσειε μάλιστα </p>
<p>θυμὸν μνηστήρων ἰδὲ τιμήεσσα γένοιτο </p>
<p>μᾶλλον πρὸς πόσιός τε καὶ υἱέος ἢ πάρος ἦεν. </p>
<p>ἀχρεῖον δ' ἐγέλασσεν ἔπος τ' ἔφατ' ἔκ τ' ὀνόμαζεν:  </p>
<p>Εὐρυνόμη, θυμός μοι ἐέλδεται, οὔ τι πάρος γε, </p>
<p>μνηστήρεσσι φανῆναι, ἀπεχθομένοισί περ ἔμπης: </p>
<p>παιδὶ δέ κεν εἴποιμι ἔπος, τό κε κέρδιον εἴη, </p>
<p>μὴ πάντα μνηστῆρσιν ὑπερφιάλοισιν ὁμιλεῖν, </p>
<p>οἵ τ' εὖ μὲν βάζουσι, κακῶς δ' ὄπιθεν φρονέουσι. </p>
<p>τὴν δ' αὖτ' Εὐρυνόμη ταμίη πρὸς μῦθον ἔειπεν:  </p>
<p>ναὶ δὴ ταῦτά γε πάντα, τέκος, κατὰ μοῖραν ἔειπες. </p>
<p>ἀλλ' ἴθι καὶ σῷ παιδὶ ἔπος φάο μηδ' ἐπίκευθε, </p>
<p>χρῶτ' ἀπονιψαμένη καὶ ἐπιχρίσασα παρειάς: </p>
<p>μηδ' οὕτω δακρύοισι πεφυρμένη ἀμφὶ πρόσωπα </p>
<p>ἔρχευ, ἐπεὶ κάκιον πενθήμεναι ἄκριτον αἰεί. </p>
<p>ἤδη μὲν γάρ τοι παῖς τηλίκος, ὃν σὺ μάλιστα </p>
<p>ἠρῶ ἀθανάτοισι γενειήσαντα ἰδέσθαι. </p>
<p>τὴν δ' αὖτε προσέειπε περίφρων Πηνελόπεια:  </p>
<p>Εὐρυνόμη, μὴ ταῦτα παραύδα, κηδομένη περ, </p>
<p>χρῶτ' ἀπονίπτεσθαι καὶ ἐπιχρίεσθαι ἀλοιφῇ:  </p>
<p>ἀγλαΐην γὰρ ἐμοί γε θεοί, τοὶ Ὄλυμπον ἔχουσιν, </p>
<p>ὤλεσαν, ἐξ οὗ κεῖνος ἔβη κοίλῃς ἐνὶ νηυσίν. </p>
<p>ἀλλά μοι Αὐτονόην τε καὶ Ἱπποδάμειαν ἄνωχθι </p>
<p>ἐλθέμεν, ὄφρα κέ μοι παρστήετον ἐν μεγάροισιν:  </p>
<p>οἴη δ' οὐκ εἴσειμι μετ' ἀνέρας: αἰδέομαι γάρ. </p>
<p>ὣς ἄρ' ἔφη, γρηῢς δὲ διὲκ μεγάροιο βεβήκει </p>
<p>ἀγγελέουσα γυναιξὶ καὶ ὀτρυνέουσα νέεσθαι. </p>
<p>ἔνθ' αὖτ' ἄλλ' ἐνόησε θεὰ γλαυκῶπις Ἀθήνη:  </p>
<p>κούρῃ Ἰκαρίοιο κατὰ γλυκὺν ὕπνον ἔχευεν, </p>
<p>εὗδε δ' ἀνακλινθεῖσα, λύθεν δέ οἱ ἅψεα πάντα </p>
<p>αὐτοῦ ἐνὶ κλιντῆρι:  τέως δ' ἄρα δῖα θεάων </p>
<p>ἄμβροτα δῶρα δίδου, ἵνα μιν θησαίατ' Ἀχαιοί. </p>
<p>κάλλεϊ μέν οἱ πρῶτα προσώπατα καλὰ κάθηρεν </p>
<p>ἀμβροσίῳ, οἵῳ περ ἐϋστέφανος Κυθέρεια </p>
<p>χρίεται, εὖτ' ἂν ἴῃ Χαρίτων χορὸν ἱμερόεντα:  </p>
<p>καί μιν μακροτέρην καὶ πάσσονα θῆκεν ἰδέσθαι, </p>
<p>λευκοτέρην δ' ἄρα μιν θῆκε πριστοῦ ἐλέφαντος. </p>
<p>ἡ μὲν ἄρ' ὣς ἔρξασ' ἀπεβήσετο δῖα θεάων, </p>
<p>ἦλθον δ' ἀμφίπολοι λευκώλενοι ἐκ μεγάροιο </p>
<p>φθόγγῳ ἐπερχόμεναι:  τὴν δὲ γλυκὺς ὕπνος ἀνῆκε, </p>
<p>καί ῥ' ἀπομόρξατο χερσὶ παρειὰς φώνησέν τε:  </p>
<p>ἦ με μάλ' αἰνοπαθῆ μαλακὸν περὶ κῶμ' ἐκάλυψεν. </p>
<p>αἴθε μοι ὣς μαλακὸν θάνατον πόροι Ἄρτεμις ἁγνὴ </p>
<p>αὐτίκα νῦν, ἵνα μηκέτ' ὀδυρομένη κατὰ θυμὸν </p>
<p>αἰῶνα φθινύθω, πόσιος ποθέουσα φίλοιο </p>
<p>παντοίην ἀρετήν, ἐπεὶ ἔξοχος ἦεν Ἀχαιῶν. </p>
<p>ὣς φαμένη κατέβαιν' ὑπερώϊα σιγαλόεντα, </p>
<p>οὐκ οἴη:  ἅμα τῇ γε καὶ ἀμφίπολοι δύ' ἕποντο. </p>
<p>ἡ δ' ὅτε δὴ μνηστῆρας ἀφίκετο δῖα γυναικῶν, </p>
<p>στῆ ῥα παρὰ σταθμὸν τέγεος πύκα ποιητοῖο, </p>
<p>ἄντα παρειάων σχομένη λιπαρὰ κρήδεμνα:  </p>
<p>ἀμφίπολος δ' ἄρα οἱ κεδνὴ ἑκάτερθε παρέστη. </p>
<p>τῶν δ' αὐτοῦ λύτο γούνατ', ἔρῳ δ' ἄρα θυμὸν ἔθελχθεν, </p>
<p>πάντες δ' ἠρήσαντο παραὶ λεχέεσσι κλιθῆναι. </p>
<p>ἡ δ' αὖ Τηλέμαχον προσεφώνεεν, ὃν φίλον υἱόν:  </p>
<p>Τηλέμαχ', οὐκέτι τοι φρένες ἔμπεδοι οὐδὲ νόημα:  </p>
<p>παῖς ἔτ' ἐὼν καὶ μᾶλλον ἐνὶ φρεσὶ κέρδε' ἐνώμας: </p>
<p>νῦν δ', ὅτε δὴ μέγας ἐσσὶ καὶ ἥβης μέτρον ἱκάνεις, </p>
<p>καί κέν τις φαίη γόνον ἔμμεναι ὀλβίου ἀνδρός, </p>
<p>ἐς μέγεθος καὶ κάλλος ὁρώμενος, ἀλλότριος φώς, </p>
<p>οὐκέτι τοι φρένες εἰσὶν ἐναίσιμοι οὐδὲ νόημα. </p>
<p>οἷον δὴ τόδε ἔργον ἐνὶ μεγάροισιν ἐτύχθη, </p>
<p>ὃς τὸν ξεῖνον ἔασας ἀεικισθήμεναι οὕτως. </p>
<p>πῶς νῦν, εἴ τι ξεῖνος ἐν ἡμετέροισι δόμοισιν </p>
<p>ἥμενος ὧδε πάθοι ῥυστακτύος ἐξ ἀλεγεινῆς; </p>
<p>σοί κ' αἶσχος λώβη τε μετ' ἀνθρώποισι πέλοιτο. </p>
<p>τὴν δ' αὖ Τηλέμαχος πεπνυμένος ἀντίον ηὔδα:  </p>
<p>μῆτερ ἐμή, τὸ μὲν οὔ σε νεμεσσῶμαι κεχολῶσθαι:  </p>
<p>αὐτὰρ ἐγὼ θυμῷ νοέω καὶ οἶδα ἕκαστα, </p>
<p>ἐσθλά τε καὶ τὰ χέρεια:  πάρος δ' ἔτι νήπιος ἦα. </p>
<p>ἀλλά τοι οὐ δύναμαι πεπνυμένα πάντα νοῆσαι:  </p>
<p>ἐκ γάρ με πλήσσουσι παρήμενοι ἄλλοθεν ἄλλος </p>
<p>οἵδε κακὰ φρονέοντες, ἐμοὶ δ' οὐκ εἰσὶν ἀρωγοί. </p>
<p>οὐ μέν τοι ξείνου γε καὶ Ἴρου μῶλος ἐτύχθη </p>
<p>μνηστήρων ἰότητι, βίῃ δ' ὅ γε φέρτερος ἦεν. </p>
<p>αἲ γάρ, Ζεῦ τε πάτερ καὶ Ἀθηναίη καὶ Ἄπολλον, </p>
<p>οὕτω νῦν μνηστῆρες ἐν ἡμετέροισι δόμοισι </p>
<p>νεύοιεν κεφαλὰς δεδμημένοι, οἱ μὲν ἐν αὐλῇ, </p>
<p>οἱ δ' ἔντοσθε δόμοιο, λελῦτο δὲ γυῖα ἑκάστου, </p>
<p>ὡς νῦν Ἶρος κεῖνος ἐπ' αὐλείῃσι θύρῃσιν </p>
<p>ἧσται νευστάζων κεφαλῇ, μεθύοντι ἐοικώς, </p>
<p>οὐδ' ὀρθὸς στῆναι δύναται ποσὶν οὐδὲ νέεσθαι </p>
<p>οἴκαδ', ὅπη οἱ νόστος, ἐπεὶ φίλα γυῖα λέλυνται. </p>
<p>ὣς οἱ μὲν τοιαῦτα πρὸς ἀλλήλους ἀγόρευον:  </p>
<p>Εὐρύμαχος δ' ἐπέεσσι προσηύδα Πηνελόπειαν:  </p>
<p>κούρη Ἰκαρίοιο, περίφρον Πηνελόπεια, </p>
<p>εἰ πάντες σε ἴδοιεν ἀν' Ἴασον Ἄργος Ἀχαιοί, </p>
<p>πλέονές κε μνηστῆρες ἐν ὑμετέροισι δόμοισιν </p>
<p>ἠῶθεν δαινύατ', ἐπεὶ περίεσσι γυναικῶν </p>
<p>εἶδός τε μέγεθός τε ἰδὲ φρένας ἔνδον ἐΐσας. </p>
<p>τὸν δ' ἠμείβετ' ἔπειτα περίφρων Πηνελόπεια:  </p>
<p>Εὐρύμαχ', ἦ τοι ἐμὴν ἀρετὴν εἶδός τε δέμας τε </p>
<p>ὤλεσαν ἀθάνατοι, ὅτε Ἴλιον εἰσανέβαινον </p>
<p>Ἀργεῖοι, μετὰ τοῖσι δ' ἐμὸς πόσις ᾖεν Ὀδυσσεύς. </p>
<p>εἰ κεῖνός γ' ἐλθὼν τὸν ἐμὸν βίον ἀμφιπολεύοι, </p>
<p>μεῖζόν κε κλέος εἴη ἐμὸν καὶ κάλλιον οὕτως. </p>
<p>νῦν δ' ἄχομαι:  τόσα γάρ μοι ἐπέσσευεν κακὰ δαίμων. </p>
<p>ἦ μὲν δὴ ὅτε τ' ᾖε λιπὼν κάτα πατρίδα γαῖαν, </p>
<p>δεξιτερὴν ἐπὶ καρπῷ ἑλὼν ἐμὲ χεῖρα προσηύδα:  </p>
<p>ὦ γύναι, οὐ γὰρ ὀΐω ἐϋκνήμιδας Ἀχαιοὺς </p>
<p>ἐκ Τροίης εὖ πάντας ἀπήμονας ἀπονέεσθαι:  </p>
<p>καὶ γὰρ Τρῶάς φασι μαχητὰς ἔμμεναι ἄνδρας, </p>
<p>ἠμὲν ἀκοντιστὰς ἠδὲ ῥυτῆρας ὀϊστῶν </p>
<p>ἵππων τ' ὠκυπόδων ἐπιβήτορας, οἵ κε τάχιστα </p>
<p>ἔκριναν μέγα νεῖκος ὁμοιΐου πολέμοιο. </p>
<p>τῷ οὐκ οἶδ' ἤ κέν μ' ἀνέσει θεός, ἦ κεν ἁλώω </p>
<p>αὐτοῦ ἐνὶ Τροίῃ:  σοὶ δ' ἐνθάδε πάντα μελόντων. </p>
<p>μεμνῆσθαι πατρὸς καὶ μητέρος ἐν μεγάροισιν </p>
<p>ὡς νῦν, ἢ ἔτι μᾶλλον ἐμεῦ ἀπονόσφιν ἐόντος: </p>
<p>αὐτὰρ ἐπὴν δὴ παῖδα γενειήσαντα ἴδηαι, </p>
<p>γήμασθ' ᾧ κ' ἐθέλῃσθα, τεὸν κατὰ δῶμα λιποῦσα. </p>
<p>κεῖνος τὼς ἀγόρευε:  τὰ δὴ νῦν πάντα τελεῖται. </p>
<p>νὺξ δ' ἔσται ὅτε δὴ στυγερὸς γάμος ἀντιβολήσει </p>
<p>οὐλομένης ἐμέθεν, τῆς τε Ζεὺς ὄλβον ἀπηύρα. </p>
<p>ἀλλὰ τόδ' αἰνὸν ἄχος κραδίην καὶ θυμὸν ἱκάνει:  </p>
<p>μνηστήρων οὐχ ἥδε δίκη τὸ πάροιθε τέτυκτο:  </p>
<p>οἵ τ' ἀγαθήν τε γυναῖκα καὶ ἀφνειοῖο θύγατρα </p>
<p>μνηστεύειν ἐθέλωσι καὶ ἀλλήλοις ἐρίσωσιν, </p>
<p>αὐτοὶ τοί γ' ἀπάγουσι βόας καὶ ἴφια μῆλα, </p>
<p>κούρης δαῖτα φίλοισι, καὶ ἀγλαὰ δῶρα διδοῦσιν:  </p>
<p>ἀλλ' οὐκ ἀλλότριον βίοτον νήποινον ἔδουσιν. </p>
<p>ὣς φάτο, γήθησεν δὲ πολύτλας δῖος Ὀδυσσεύς, </p>
<p>οὕνεκα τῶν μὲν δῶρα παρέλκετο, θέλγε δὲ θυμὸν </p>
<p>μειλιχίοις ἐπέεσσι, νόος δέ οἱ ἄλλα μενοίνα. </p>
<p>τὴν δ' αὖτ' Ἀντίνοος προσέφη, Εὐπείθεος υἱός, </p>
<p>κούρη Ἰκαρίοιο, περίφρον Πηνελόπεια, </p>
<p>δῶρα μὲν ὅς κ' ἐθέλῃσιν Ἀχαιῶν ἐνθάδ' ἐνεῖκαι, </p>
<p>δέξασθ'. οὐ γὰρ καλὸν ἀνήνασθαι δόσιν ἐστίν:  </p>
<p>ἡμεῖς δ' οὔτ' ἐπὶ ἔργα πάρος γ' ἴμεν οὔτε πῃ ἄλλῃ, </p>
<p>πρίν γέ σε τῷ γήμασθαι Ἀχαιῶν ὅς τις ἄριστος. </p>
<p>ὣς ἔφατ' Ἀντίνοος, τοῖσιν δ' ἐπιήνδανε μῦθος: </p>
<p>δῶρα δ' ἄρ' οἰσέμεναι πρόεσαν κήρυκα ἕκαστος. </p>
<p>Ἀντινόῳ μὲν ἔνεικε μέγαν περικαλλέα πέπλον, </p>
<p>ποικίλον:  ἐν δ' ἀρ' ἔσαν περόναι δυοκαίδεκα πᾶσαι </p>
<p>χρύσειαι, κληῗσιν ἐϋγνάμπτοις ἀραρυῖαι. </p>
<p>ὅρμον δ' Εὐρυμάχῳ πολυδαίδαλον αὐτίκ' ἔνεικε. </p>
<p>χρύσεον, ἠλέκτροισιν ἐερμένον ἠέλιον ὥς. </p>
<p>ἕρματα δ' Εὐρυδάμαντι δύω θεράποντες ἔνεικαν, </p>
<p>τρίγληνα μορόεντα:  χάρις δ' ἀπελάμπετο πολλή. </p>
<p>ἐκ δ' ἄρα Πεισάνδροιο Πολυκτορίδαο ἄνακτος </p>
<p>ἴσθμιον ἤνεικεν θεράπων, περικαλλὲς ἄγαλμα. </p>
<p>ἄλλο δ' ἄρ' ἄλλος δῶρον Ἀχαιῶν καλὸν ἔνεικεν. </p>
<p>ἡ μὲν ἔπειτ' ἀνέβαιν' ὑπερώϊα δῖα γυναικῶν, </p>
<p>τῇ δ' ἄρ' ἅμ' ἀμφίπολοι ἔφερον περικαλλέα δῶρα </p>
<p>οἱ δ' εἰς ὀρχηστύν τε καὶ ἱμερόεσσαν ἀοιδὴν </p>
<p>τρεψάμενοι τέρποντο, μένον δ' ἐπὶ ἕσπερον ἐλθεῖν. </p>
<p>τοῖσι δὲ τερπομένοισι μέλας ἐπὶ ἕσπερος ἦλθεν. </p>
<p>αὐτίκα λαμπτῆρας τρεῖς ἵστασαν ἐν μεγάροισιν, </p>
<p>ὄφρα φαείνοιεν:  περὶ δὲ ξύλα κάγκανα θῆκαν, </p>
<p>αὖα πάλαι, περίκηλα, νέον κεκεασμένα χαλκῷ, </p>
<p>καὶ δαΐδας μετέμισγον:  ἀμοιβηδὶς δ' ἀνέφαινον </p>
<p>δμῳαὶ Ὀδυσσῆος ταλασίφρονος. αὐτὰρ ὁ τῇσιν </p>
<p>αὐτὸς διογενῆς μετέφη πολύμητις Ὀδυσσεύς: </p>
<p>δμῳαὶ Ὀδυσσῆος, δὴν οἰχομένοιο ἄνακτος, </p>
<p>ἔρχεσθε πρὸς δώμαθ', ἵν' αἰδοίη βασίλεια:  </p>
<p>τῇ δὲ παρ' ἠλάκατα στροφαλίζετε, τέρπετε δ' αὐτὴν </p>
<p>ἥμεναι ἐν μεγάρῳ, ἢ εἴρια πείκετε χερσίν:  </p>
<p>αὐτὰρ ἐγὼ τούτοισι φάος πάντεσσι παρέξω. </p>
<p>ἤν περ γάρ κ' ἐθέλωσιν ἐΰθρονον Ἠῶ μίμνειν, </p>
<p>οὔ τί με νικήσουσι:  πολυτλήμων δὲ μάλ' εἰμί. </p>
<p>ὣς ἔφαθ', αἱ δ' ἐγέλασσαν, ἐς ἀλλήλας δὲ ἴδοντο. </p>
<p>τὸν δ' αἰσχρῶς ἐνένιπε Μελανθὼ καλλιπάρῃος, </p>
<p>τὴν Δολίος μὲν ἔτικτε, κόμισσε δὲ Πηνελόπεια, </p>
<p>παῖδα δὲ ὣς ἀτίταλλε, δίδου δ' ἄρ' ἀθύρματα θυμῷ:  </p>
<p>ἀλλ' οὐδ' ὣς ἔχε πένθος ἐνὶ φρεσὶ Πηνελοπείης, </p>
<p>ἀλλ' ἥ γ' Εὐρυμάχῳ μισγέσκετο καὶ φιλέεσκεν. </p>
<p>ἥ ῥ' Ὀδυσῆ' ἐνένιπεν ὀνειδείοις ἐπέεσσιν:  </p>
<p>ξεῖνε τάλαν, σύ γέ τις φρένας ἐκπεπαταγμένος ἐσσί, </p>
<p>οὐδ' ἐθέλεις εὕδειν χαλκήϊον ἐς δόμον ἐλθών, </p>
<p>ἠέ που ἐς λέσχην, ἀλλ' ἐνθάδε πόλλ' ἀγορεύεις, </p>
<p>θαρσαλέως πολλοῖσι μετ' ἀνδράσιν, οὐδέ τι θυμῷ </p>
<p>ταρβεῖς: ἦ ῥά σε οἶνος ἔχει φρένας, ἤ νύ τοι αἰεὶ </p>
<p>τοιοῦτος νόος ἐστίν:  ὃ καὶ μεταμώνια βάζεις. </p>
<p>ἦ ἀλύεις, ὅτι Ἶρον ἐνίκησας τὸν ἀλήτην; </p>
<p>μή τίς τοι τάχα Ἴρου ἀμείνων ἄλλος ἀναστῇ, </p>
<p>ὅς τίς σ' ἀμφὶ κάρη κεκοπὼς χερσὶ στιβαρῇσι </p>
<p>δώματος ἐκπέμψῃσι, φορύξας αἵματι πολλῷ. </p>
<p>τὴν δ' ἄρ' ὑπόδρα ἰδὼν προσέφη πολύμητις Ὀδυσσεύς: </p>
<p>ἦ τάχα Τηλεμάχῳ ἐρέω, κύον, οἷ' ἀγορεύεις, </p>
<p>κεῖσ' ἐλθών, ἵνα σ' αὖθι διὰ μελεϊστὶ τάμῃσιν. </p>
<p>ὣς εἰπὼν ἐπέεσσι διεπτοίησε γυναῖκας. </p>
<p>βὰν δ' ἴμεναι διὰ δῶμα, λύθεν δ' ὑπὸ γυῖα ἑκάστης </p>
<p>ταρβοσύνῃ:  φὰν γάρ μιν ἀληθέα μυθήσασθαι. </p>
<p>αὐτὰρ ὁ πὰρ λαμπτῆρσι φαείνων αἰθομένοισιν </p>
<p>ἑστήκειν ἐς πάντας ὁρώμενος: ἄλλα δέ οἱ κῆρ </p>
<p>ὥρμαινε φρεσὶν ᾗσιν, ἅ ῥ' οὐκ ἀτέλεστα γένοντο. </p>
<p>μνηστῆρας δ' οὐ πάμπαν ἀγήνορας εἴα Ἀθήνη </p>
<p>λώβης ἴσχεσθαι θυμαλγέος, ὄφρ' ἔτι μᾶλλον </p>
<p>δύη ἄχος κραδίην Λαερτιάδεω Ὀδυσῆος. </p>
<p>τοῖσιν δ' Εὐρύμαχος, Πολύβου πάϊς, ἦρχ' ἀγορεύειν, </p>
<p>κερτομέων Ὀδυσῆα:  γέλω δ' ἑτάροισιν ἔτευχε. </p>
<p>κέκλυτέ μευ, μνηστῆρες ἀγακλειτῆς βασιλείης, </p>
<p>ὄφρ' εἴπω τά με θυμὸς ἐνὶ στήθεσσι κελεύει. </p>
<p>οὐκ ἀθεεὶ ὅδ' ἀνὴρ Ὀδυσήϊον ἐς δόμον ἵκει:  </p>
<p>ἔμπης μοι δοκέει δαίδων σέλας ἔμμεναι αὐτοῦ </p>
<p>κὰκ κεφαλῆς, ἐπεὶ οὔ οἱ ἔνι τρίχες οὐδ' ἠβαιαί. </p>
<p>ἦ ῥ', ἅμα τε προσέειπεν Ὀδυσσῆα πτολίπορθον:  </p>
<p>ξεῖν', ἦ ἄρ κ' ἐθέλοις θητευέμεν, εἴ σ' ἀνελοίμην, </p>
<p>ἀγροῦ ἐπ' ἐσχατιῆσμισθὸς δέ τοι ἄρκιος ἔσται </p>
<p>αἱμασιάς τε λέγων καὶ δένδρεα μακρὰ φυτεύων; </p>
<p>ἔνθα κ' ἐγὼ σῖτον μὲν ἐπηετανὸν παρέχοιμι, </p>
<p>εἵματα δ' ἀμφιέσαιμι ποσίν θ' ὑποδήματα δοίην. </p>
<p>ἀλλ' ἐπεὶ οὖν δὴ ἔργα κάκ' ἔμμαθες, οὐκ ἐθελήσεις </p>
<p>ἔργον ἐποίχεσθαι, ἀλλὰ πτώσσειν κατὰ δῆμον </p>
<p>βούλεαι, ὄφρ' ἄν ἔχῃς βόσκειν σὴν γαστέρ' ἄναλτον. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>Εὐρύμαχ', εἰ γὰρ νῶϊν ἔρις ἔργοιο γένοιτο </p>
<p>ὥρῃ ἐν εἰαρινῇ, ὅτε τ' ἤματα μακρὰ πέλονται, </p>
<p>ἐν ποίῃ, δρέπανον μὲν ἐγὼν εὐκαμπὲς ἔχοιμι, </p>
<p>καὶ δὲ σὺ τοῖον ἔχοις, ἵνα πειρησαίμεθα ἔργου </p>
<p>νήστιες ἄχρι μάλα κνέφαος, ποίη δὲ παρείη. </p>
<p>εἰ δ' αὖ καὶ βόες εἶεν ἐλαυνέμεν, οἵ περ ἄριστοι, </p>
<p>αἴθωνες, μεγάλοι, ἄμφω κεκορηότε ποίης, </p>
<p>ἥλικες, ἰσοφόροι, τῶν τε σθένος οὐκ ἀλαπαδνόν, </p>
<p>τετράγυον δ' εἴη, εἴκοι δ' ὑπὸ βῶλος ἀρότρῳ:  </p>
<p>τῷ κέ μ' ἴδοις, εἰ ὦλκα διηνεκέα προταμοίμην. </p>
<p>εἰ δ' αὖ καὶ πόλεμόν ποθεν ὁρμήσειε Κρονίων </p>
<p>σήμερον, αὐτὰρ ἐμοὶ σάκος εἴη καὶ δύο δοῦρε </p>
<p>καὶ κυνέη πάγχαλκος, ἐπὶ κροτάφοις ἀραρυῖα, </p>
<p>τῷ κέ μ' ἴδοις πρώτοισιν ἐνὶ προμάχοισι μιγέντα, </p>
<p>οὐδ' ἄν μοι τὴν γαστέρ' ὀνειδίζων ἀγορεύοις. </p>
<p>ἀλλὰ μάλ' ὑβρίξεις, καί τοι νόος ἐστὶν ἀπηνής: </p>
<p>καί πού τις δοκέεις μέγας ἔμμεναι ἠδὲ κραταιός, </p>
<p>οὕνεκα πὰρ παύροισι καὶ οὐκ ἀγαθοῖσιν ὁμιλεῖς. </p>
<p>εἰ δ' Ὀδυσεὺς ἔλθοι καὶ ἵκοιτ' ἐς πατρίδα γαῖαν, </p>
<p>αἶψά κέ τοι τὰ θύρετρα, καὶ εὐρέα περ μάλ' ἐόντα, </p>
<p>φεύγοντι στείνοιτο διὲκ προθύροιο θύραζε. </p>
<p>ὣς ἔφατ', Εὐρύμαχος δ' ἐχολώσατο κηρόθι μᾶλλον, </p>
<p>καί μιν ὑπόδρα ἰδὼν ἔπεα πτερόεντα προσηύδα:  </p>
<p>ἆ δείλ', ἦ τάχα τοι τελέω κακόν, οἷ' ἀγορεύεις </p>
<p>θαρσαλέως πολλοῖσι μετ' ἀνδράσιν, οὐδέ τι θυμῷ </p>
<p>ταρβεῖς: ἦ ῥά σε οἶνος ἔχει φρένας, ἤ νύ τοι αἰεὶ </p>
<p>τοιοῦτος νόος ἐστίν:  ὃ καὶ μεταμώνια βάζεις. </p>
<p>ἦ ἀλύεις, ὅτι Ἶρον ἐνίκησας τὸν ἀλήτην; </p>
<p>ὣς ἄρα φωνήσας σφέλας ἔλλαβεν:  αὐτὰρ Ὀδυσσεὺς </p>
<p>Ἀμφινόμου πρὸς γοῦνα καθέζετο Δουλιχιῆος, </p>
<p>Εὐρύμαχον δείσας: ὁ δ' ἄρ' οἰνοχόον βάλε χεῖρα </p>
<p>δεξιτερήν:  πρόχοος δὲ χαμαὶ βόμβησε πεσοῦσα, </p>
<p>αὐτὰρ ὅ γ' οἰμώξας πέσεν ὕπτιος ἐν κονίῃσι. </p>
<p>μνηστῆρες δ' ὁμάδησαν ἀνὰ μέγαρα σκιόεντα, </p>
<p>ὧδε δέ τις εἴπεσκεν ἰδὼν ἐς πλησίον ἄλλον:  </p>
<p>αἴθ' ὤφελλ' ὁ ξεῖνος ἀλώμενος ἄλλοθ' ὀλέσθαι </p>
<p>πρὶν ἐλθεῖν:  τῷ οὔ τι τόσον κέλαδον μετέθηκε. </p>
<p>νῦν δὲ περὶ πτωχῶν ἐριδαίνομεν, οὐδέ τι δαιτὸς </p>
<p>ἐσθλῆς ἔσσεται ἦδος, ἐπεὶ τὰ χερείονα νικᾷ. </p>
<p>τοῖσι δὲ καὶ μετέειφ' ἱερὴ ἲς Τηλεμάχοιο </p>
<p>δαιμόνιοι, μαίνεσθε καὶ οὐκέτι κεύθετε θυμῷ </p>
<p>βρωτὺν οὐδὲ ποτῆτα:  θεῶν νύ τις ὔμμ' ὀροθύνει. </p>
<p>ἀλλ' εὖ δαισάμενοι κατακείετε οἴκαδ' ἰόντες, </p>
<p>ὁππότε θυμὸς ἄνωγε:  διώκω δ' οὔ τιν' ἐγώ γε. </p>
<p>ὣς ἔφαθ', οἱ δ' ἄρα πάντες ὀδὰξ ἐν χείλεσι φύντες </p>
<p>Τηλέμαχον θαύμαζον, ὃ θαρσαλέως ἀγόρευε. </p>
<p>τοῖσιν δ' Ἀμφίνομος ἀγορήσατο καὶ μετέειπε </p>
<p>Νίσου φαίδιμος υἱός, Ἀρητιάδαο ἄνακτος: </p>
<p>ὦ φίλοι, οὐκ ἂν δή τις ἐπὶ ῥηθέντι δικαίῳ </p>
<p>ἀντιβίοις ἐπέεσσι καθαπτόμενος χαλεπαίνοι:  </p>
<p>μήτε τι τὸν ξεῖνον στυφελίζετε μήτε τιν' ἄλλον </p>
<p>δμώων, οἳ κατὰ δώματ' Ὀδυσσῆος θείοιο. </p>
<p>ἀλλ' ἄγετ', οἰνοχόος μὲν ἐπαρξάσθω δεπάεσσιν, </p>
<p>ὄφρα σπείσαντες κατακείομεν οἴκαδ' ἰόντες: </p>
<p>τὸν ξεῖνον δὲ ἐῶμεν ἐνὶ μεγάροις Ὀδυσῆος </p>
<p>Τηλεμάχῳ μελέμεν:  τοῦ γὰρ φίλον ἵκετο δῶμα. </p>
<p>ὣς φάτο, τοῖσι δὲ πᾶσιν ἑαδότα μῦθον ἔειπε. </p>
<p>τοῖσιν δὲ κρητῆρα κεράσσατο Μούλιος ἥρως, </p>
<p>κῆρυξ Δουλιχιεύς: θεράπων δ' ἦν Ἀμφινόμοιο:  </p>
<p>νώμησεν δ' ἄρα πᾶσιν ἐπισταδόν:  οἱ δὲ θεοῖσι </p>
<p>σπείσαντες μακάρεσσι πίον μελιηδέα οἶνον. </p>
<p>αὐτὰρ ἐπεὶ σπεῖσάν τ' ἔπιόν θ' ὅσον ἤθελε θυμός, </p>
<p>βάν ῥ' ἴμεναι κείοντες ἑὰ πρὸς δώμαθ' ἕκαστος. </p></div1>
<div1 lines="604" n="19">
<p>αὐτὰρ ὁ ἐν μεγάρῳ ὑπελείπετο δῖος Ὀδυσσεύς, </p>
<p>μνηστήρεσσι φόνον σὺν Ἀθήνῃ μερμηρίζων:  </p>
<p>αἶψα δὲ Τηλέμαχον ἔπεα πτερόεντα προσηύδα:  </p>
<p>Τηλέμαχε, χρὴ τεύχε' ἀρήϊα κατθέμεν εἴσω </p>
<p>πάντα μάλ':  αὐτὰρ μνηστῆρας μαλακοῖς ἐπέεσσι </p>
<p>παρφάσθαι, ὅτε κέν σε μεταλλῶσιν ποθέοντες: </p>
<p>ἐκ καπνοῦ κατέθηκ', ἐπεὶ οὐκέτι τοῖσιν ἐῴκει </p>
<p>οἷά ποτε Τροίηνδε κιὼν κατέλειπεν Ὀδυσσεύς, </p>
<p>ἀλλὰ κατῄκισται, ὅσσον πυρὸς ἵκετ' ἀϋτμή. </p>
<p>πρὸς δ' ἔτι καὶ τόδε μεῖζον ἐνὶ φρεσὶν ἔβαλε δαίμων </p>
<p>μή πως οἰνωθέντες, ἔριν στήσαντες ἐν ὑμῖν, </p>
<p>ἀλλήλους τρώσητε καταισχύνητέ τε δαῖτα </p>
<p>καὶ μνηστύν:  αὐτὸς γὰρ ἐφέλκεται ἄνδρα σίδηρος. </p>
<p>ὣς φάτο, Τηλέμαχος δὲ φίλῳ ἐπεπείθετο πατρί, </p>
<p>ἐκ δὲ καλεσσάμενος προσέφη τροφὸν Εὐρύκλειαν:  </p>
<p>μαῖ', ἄγε δή μοι ἔρυξον ἐνὶ μεγάροισι γυναῖκας, </p>
<p>ὄφρα κεν ἐς θάλαμον καταθείομαι ἔντεα πατρὸς </p>
<p>καλά, τά μοι κατὰ οἶκον ἀκηδέα καπνὸς ἀμέρδει </p>
<p>πατρὸς ἀποιχομένοιο:  ἐγὼ δ' ἔτι νήπιος ἦα. </p>
<p>νῦν δ' ἐθέλω καταθέσθαι, ἵν' οὐ πυρὸς ἵξετ' ἀϋτμή. </p>
<p>τὸν δ' αὖτε προσέειπε φίλη τροφὸς Εὐρύκλεια:  </p>
<p>αἲ γὰρ δή ποτε, τέκνον, ἐπιφροσύνας ἀνέλοιο </p>
<p>οἴκου κήδεσθαι καὶ κτήματα πάντα φυλάσσειν. </p>
<p>ἀλλ' ἄγε, τίς τοι ἔπειτα μετοιχομένη φάος οἴσει; </p>
<p>δμῳὰς δ' οὐκ εἴας προβλωσκέμεν, αἵ κεν ἔφαινον. </p>
<p>τὴν δ' αὖ Τηλέμαχος πεπνυμένος ἀντίον ηὔδα:  </p>
<p>ξεῖνος ὅδ':  οὐ γὰρ ἀεργὸν ἀνέξομαι ὅς κεν ἐμῆς γε </p>
<p>χοίνικος ἅπτηται, καὶ τηλόθεν εἰληλουθώς. </p>
<p>ὣς ἄρ' ἐφώνησεν, τῇ δ' ἄπτερος ἔπλετο μῦθος. </p>
<p>κλήϊσεν δὲ θύρας μεγάρων εὖ ναιεταόντων. </p>
<p>τὼ δ' ἄρ' ἀναΐξαντ' Ὀδυσεὺς καὶ φαίδιμος υἱὸς </p>
<p>ἐσφόρεον κόρυθάς τε καὶ ἀσπίδας ὀμφαλοέσσας </p>
<p>ἔγχεά τ' ὀξυόεντα:  πάροιθε δὲ Παλλὰς Ἀθήνη, </p>
<p>χρύσεον λύχνον ἔχουσα, φάος περικαλλὲς ἐποίει. </p>
<p>δὴ τότε Τηλέμαχος προσεφώνεεν ὃν πατέρ' αἶψα:  </p>
<p>ὦ πάτερ, ἦ μέγα θαῦμα τόδ' ὀφθαλμοῖσιν ὁρῶμαι. </p>
<p>ἔμπης μοι τοῖχοι μεγάρων καλαί τε μεσόδμαι, </p>
<p>εἰλάτιναί τε δοκοί, καὶ κίονες ὑψόσ' ἔχοντες </p>
<p>φαίνοντ' ὀφθαλμοῖς ὡς εἰ πυρὸς αἰθομένοιο. </p>
<p>ἦ μάλα τις θεὸς ἔνδον, οἳ οὐρανὸν εὐρὺν ἔχουσι. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>σίγα καὶ κατὰ σὸν νόον ἴσχανε μηδ' ἐρέεινε:  </p>
<p>αὕτη τοι δίκη ἐστὶ θεῶν, οἳ Ὄλυμπον ἔχουσιν. </p>
<p>ἀλλὰ σὺ μὲν κατάλεξαι, ἐγὼ δ' ὑπολείψομαι αὐτοῦ, </p>
<p>ὄφρα κ' ἔτι δμῳὰς καὶ μητέρα σὴν ἐρεθίζω:  </p>
<p>ἡ δέ μ' ὀδυρομένη εἰρήσεται ἀμφὶς ἕκαστα. </p>
<p>ὣς φάτο, Τηλέμαχος δὲ διὲκ μεγάροιο βεβήκει </p>
<p>κείων ἐς θάλαμον, δαΐδων ὕπο λαμπομενάων, </p>
<p>ἔνθα πάρος κοιμᾶθ', ὅτε μιν γλυκὺς ὕπνος ἱκάνοι:  </p>
<p>ἔνθ' ἄρα καὶ τότ' ἔλεκτο καὶ Ἠῶ δῖαν ἔμιμνεν. </p>
<p>αὐτὰρ ὁ ἐν μεγάρῳ ὑπελείπετο δῖος Ὀδυσσεύς, </p>
<p>μνηστήρεσσι φόνον σὺν Ἀθήνῃ μερμηρίζων. </p>
<p>ἡ δ' ἴεν ἐκ θαλάμοιο περίφρων Πηνελόπεια, </p>
<p>Ἀρτέμιδι ἰκέλη ἠὲ χρυσέῃ Ἀφροδίτῃ. </p>
<p>τῇ παρὰ μὲν κλισίην πυρὶ κάτθεσαν, ἔνθ' ἄρ' ἐφῖζε, </p>
<p>δινωτὴν ἐλέφαντι καὶ ἀργύρῳ:  ἥν ποτε τέκτων </p>
<p>ποίησ' Ἰκμάλιος, καὶ ὑπὸ θρῆνυν ποσὶν ἧκε </p>
<p>προσφυέ' ἐξ αὐτῆς, ὅθ' ἐπὶ μέγα βάλλετο κῶας. </p>
<p>ἔνθα καθέζετ' ἔπειτα περίφρων Πηνελόπεια. </p>
<p>ἦλθον δὲ δμῳαὶ λευκώλενοι ἐκ μεγάροιο. </p>
<p>αἱ δ' ἀπὸ μὲν σῖτον πολὺν ᾕρεον ἠδὲ τραπέζας </p>
<p>καὶ δέπα, ἔνθεν ἄρ' ἄνδρες ὑπερμενέοντες ἔπινον:  </p>
<p>πῦρ δ' ἀπὸ λαμπτήρων χαμάδις βάλον, ἄλλα δ' ἐπ' αὐτῶν </p>
<p>νήησαν ξύλα πολλά, φόως ἔμεν ἠδὲ θέρεσθαι. </p>
<p>ἡ δ' Ὀδυσῆ' ἐνένιπε Μελανθὼ δεύτερον αὖτις: </p>
<p>ξεῖν', ἔτι καὶ νῦν ἐνθάδ' ἀνιήσεις διὰ νύκτα </p>
<p>δινεύων κατὰ οἶκον, ὀπιπεύσεις δὲ γυναῖκας; </p>
<p>ἀλλ' ἔξελθε θύραζε, τάλαν, καὶ δαιτὸς ὄνησο:  </p>
<p>ἢ τάχα καὶ δαλῷ βεβλημένος εἶσθα θύραζε. </p>
<p>τὴν δ' ἄρ' ὑπόδρα ἰδὼν προσέφη πολύμητις Ὀδυσσεύς: </p>
<p>δαιμονίη, τί μοι ὧδ' ἐπέχεις κεκοτηότι θυμῷ; </p>
<p>ἦ ὅτι δὴ ῥυπόω, κακὰ δὲ χροῒ εἵματα εἷμαι, </p>
<p>πτωχεύω δ' ἀνὰ δῆμον; ἀναγκαίη γὰρ ἐπείγει. </p>
<p>τοιοῦτοι πτωχοὶ καὶ ἀλήμονες ἄνδρες ἔασι </p>
<p>καὶ γὰρ ἐγώ ποτε οἶκον ἐν ἀνθρώποισιν ἔναιον </p>
<p>ὄλβιος ἀφνειὸν καὶ πολλάκι δόσκον ἀλήτῃ, </p>
<p>τοίῳ ὁποῖος ἔοι καὶ ὅτευ κεχρημένος ἔλθοι:  </p>
<p>ἦσαν δὲ δμῶες μάλα μυρίοι, ἄλλα τε πολλὰ </p>
<p>οἷσίν τ' εὖ ζώουσι καὶ ἀφνειοὶ καλέονται. </p>
<p>ἀλλὰ Ζεὺς ἀλάπαξε Κρονίων:  ἤθελε γάρ που:  </p>
<p>τῷ νῦν μήποτε καὶ σύ, γύναι, ἀπὸ πᾶσαν ὀλέσσῃς </p>
<p>ἀγλαΐην, τῇ νῦν γε μετὰ δμῳῇσι κέκασσαι:  </p>
<p>μή πώς τοι δέσποινα κοτεσσαμένη χαλεπήνῃ, </p>
<p>ἢ Ὀδυσεὺς ἔλθῃ:  ἔτι γὰρ καὶ ἐλπίδος αἶσα. </p>
<p>εἰ δ' ὁ μὲν ὣς ἀπόλωλε καὶ οὐκέτι νόστιμός ἐστιν, </p>
<p>ἀλλ' ἤδη παῖς τοῖος Ἀπόλλωνός γε ἕκητι, </p>
<p>Τηλέμαχος: τὸν δ' οὔ τις ἐνὶ μεγάροισι γυναικῶν </p>
<p>λήθει ἀτασθάλλουσ', ἐπεὶ οὐκέτι τηλίκος ἐστίν. </p>
<p>ὣς φάτο, τοῦ δ' ἤκουσε περίφρων Πηνελόπεια, </p>
<p>ἀμφίπολον δ' ἐνένιπεν ἔπος τ' ἔφατ' ἔκ τ' ὀνόμαζε:  </p>
<p>πάντως, θαρσαλέη, κύον ἀδεές, οὔ τί με λήθεις </p>
<p>ἔρδουσα μέγα ἔργον, ὃ σῇ κεφαλῇ ἀναμάξεις: </p>
<p>πάντα γὰρ εὖ ᾔδησθ', ἐπεὶ ἐξ ἐμεῦ ἔκλυες αὐτῆς </p>
<p>ὡς τὸν ξεῖνον ἔμελλον ἐνὶ μεγάροισιν ἐμοῖσιν </p>
<p>ἀμφὶ πόσει εἴρεσθαι, ἐπεὶ πυκινῶς ἀκάχημαι. </p>
<p>ἦ ῥα καὶ Εὐρυνόμην ταμίην πρὸς μῦθον ἔειπεν:  </p>
<p>Εὐρυνόμη, φέρε δὴ δίφρον καὶ κῶας ἐπ' αὐτοῦ, </p>
<p>ὄφρα καθεζόμενος εἴπῃ ἔπος ἠδ' ἐπακούσῃ </p>
<p>ὁ ξεῖνος ἐμέθεν:  ἐθέλω δέ μιν ἐξερέεσθαι. </p>
<p>ὣς ἔφαθ', ἡ δὲ μάλ' ὀτραλέως κατέθηκε φέρουσα </p>
<p>δίφρον ἐΰξεστον καὶ ἐπ' αὐτῷ κῶας ἔβαλλεν:  </p>
<p>ἔνθα καθέζετ' ἔπειτα πολύτλας δῖος Ὀδυσσεύς. </p>
<p>τοῖσι δὲ μύθων ἦρχε περίφρων Πηνελόπεια:  </p>
<p>ξεῖνε, τὸ μέν σε πρῶτον ἐγὼν εἰρήσομαι αὐτή:  </p>
<p>τίς πόθεν εἶς ἀνδρῶν; πόθι τοι πόλις ἠδὲ τοκῆες; </p>
<p>τὴν δ' ἀπαμειβόμενος προσέφη πολύμητις Ὀδυσσεύς: </p>
<p>ὦ γύναι, οὐκ ἄν τίς σε βροτῶν ἐπ' ἀπείρονα γαῖαν </p>
<p>νεικέοι:  ἦ γάρ σευ κλέος οὐρανὸν εὐρὺν ἱκάνει, </p>
<p>ὥς τέ τευ ἢ βασιλῆος ἀμύμονος, ὅς τε θεουδὴς </p>
<p>ἀνδράσιν ἐν πολλοῖσι καὶ ἰφθίμοισιν ἀνάσσων </p>
<p>εὐδικίας ἀνέχῃσι, φέρῃσι δὲ γαῖα μέλαινα </p>
<p>πυροὺς καὶ κριθάς, βρίθῃσι δὲ δένδρεα καρπῷ, </p>
<p>τίκτῃ δ' ἔμπεδα μῆλα, θάλασσα δὲ παρέχῃ ἰχθῦς </p>
<p>ἐξ εὐηγεσίης, ἀρετῶσι δὲ λαοὶ ὑπ' αὐτοῦ. </p>
<p>τῷ ἐμὲ νῦν τὰ μὲν ἄλλα μετάλλα σῷ ἐνὶ οἴκῳ, </p>
<p>μηδ' ἐμὸν ἐξερέεινε γένος καὶ πατρίδα γαῖαν, </p>
<p>μή μοι μᾶλλον θυμὸν ἐνιπλήσῃς ὀδυνάων </p>
<p>μνησαμένῳ μάλα δ' εἰμὶ πολύστονος: οὐδέ τί με χρὴ </p>
<p>οἴκῳ ἐν ἀλλοτρίῳ γοόωντά τε μυρόμενόν τε </p>
<p>ἧσθαι, ἐπεὶ κάκιον πενθήμεναι ἄκριτον αἰεί:  </p>
<p>μή τίς μοι δμῳῶν νεμεσήσεται, ἠὲ σύ γ' αὐτή, </p>
<p>φῇ δὲ δακρυπλώειν βεβαρηότα με φρένας οἴνῳ. </p>
<p>τὸν δ' ἠμείβετ' ἔπειτα περίφρων Πηνελόπεια:  </p>
<p>ξεῖν', ἦ τοι μὲν ἐμὴν ἀρετὴν εἶδός τε δέμας τε </p>
<p>ὤλεσαν ἀθάνατοι, ὅτε Ἴλιον εἰσανέβαινον </p>
<p>Ἀργεῖοι, μετὰ τοῖσι δ' ἐμὸς πόσις ᾖεν Ὀδυσσεύς </p>
<p>εἰ κεῖνός γ' ἐλθὼν τὸν ἐμὸν βίον ἀμφιπολεύοι, </p>
<p>μεῖζον κε κλέος εἴη ἐμὸν καὶ κάλλιον οὕτως. </p>
<p>νῦν δ' ἄχομαι:  τόσα γάρ μοι ἐπέσσευεν κακὰ δαίμων. </p>
<p>ὅσσοι γὰρ νήσοισιν ἐπικρατέουσιν ἄριστοι, </p>
<p>Δουλιχίῳ τε Σάμῃ τε καὶ ὑλήεντι Ζακύνθῳ, </p>
<p>οἵ τ' αὐτὴν Ἰθάκην εὐδείελον ἀμφινέμονται, </p>
<p>οἵ μ' ἀεκαζομένην μνῶνται, τρύχουσι δὲ οἶκον. </p>
<p>τῷ οὔτε ξείνων ἐμπάξομαι οὔθ' ἱκετάων </p>
<p>οὔτε τι κηρύκων, οἳ δημιοεργοὶ ἔασιν:  </p>
<p>ἀλλ' Ὀδυσῆ ποθέουσα φίλον κατατήκομαι ἦτορ. </p>
<p>οἱ δὲ γάμον σπεύδουσιν:  ἐγὼ δὲ δόλους τολυπεύω. </p>
<p>φᾶρος μέν μοι πρῶτον ἐνέπνευσε φρεσὶ δαίμων, </p>
<p>στησαμένῃ μέγαν ἱστόν, ἐνὶ μεγάροισιν ὑφαίνειν, </p>
<p>λεπτὸν καὶ περίμετρον:  ἄφαρ δ' αὐτοῖς μετέειπον:  </p>
<p>κοῦροι, ἐμοὶ μνηστῆρες, ἐπεὶ θάνε δῖος Ὀδυσσεύς, </p>
<p>μίμνετ' ἐπειγόμενοι τὸν ἐμὸν γάμον, εἰς ὅ κε φᾶρος </p>
<p>ἐκτελέσωμή μοι μεταμώνια νήματ' ὄληται </p>
<p>Λαέρτῃ ἥρωϊ ταφήϊον, εἰς ὅτε κέν μιν </p>
<p>μοῖρ' ὀλοὴ καθέλῃσι τανηλεγέος θανάτοιο:  </p>
<p>μή τίς μοι κατὰ δῆμον Ἀχαιϊάδων νεμεσήσῃ, </p>
<p>αἴ κεν ἄτερ σπείρου κεῖται πολλὰ κτεατίσσας. </p>
<p>ὣς ἐφάμην, τοῖσιν δ' ἐπεπείθετο θυμὸς ἀγήνωρ. </p>
<p>ἔνθα καὶ ἠματίη μὲν ὑφαίνεσκον μέγαν ἱστόν, </p>
<p>νύκτας δ' ἀλλύεσκον, ἐπεὶ δαΐδας παραθείμην. </p>
<p>ὣς τρίετες μὲν ἔληθον ἐγὼ καὶ ἔπειθον Ἀχαιούς: </p>
<p>ἀλλ' ὅτε τέτρατον ἦλθεν ἔτος καὶ ἐπήλυθον ὧραι, </p>
<p>μηνῶν φθινόντων, περὶ δ' ἤματα πόλλ' ἐτελέσθη, </p>
<p>καὶ τότε δή με διὰ δμῳάς, κύνας οὐκ ἀλεγούσας, </p>
<p>εἷλον ἐπελθόντες καὶ ὁμόκλησαν ἐπέεσσιν. </p>
<p>ὣς τὸ μὲν ἐξετέλεσσα, καὶ οὐκ ἐθέλουσ', ὑπ' ἀνάγκης: </p>
<p>νῦν δ' οὔτ' ἐκφυγέειν δύναμαι γάμον οὔτε τιν' ἄλλην </p>
<p>μῆτιν ἔθ' εὑρίσκω:  μάλα δ' ὀτρύνουσι τοκῆες </p>
<p>γήμασθ', ἀσχαλάᾳ δὲ πάϊς βίοτον κατεδόντων, </p>
<p>γιγνώσκων:  ἤδη γὰρ ἀνὴρ οἶός τε μάλιστα </p>
<p>οἴκου κήδεσθαι, τῷ τε Ζεὺς κῦδος ὀπάζει. </p>
<p>ἀλλὰ καὶ ὥς μοι εἰπὲ τεὸν γένος, ὁππόθεν ἐσσί. </p>
<p>οὐ γὰρ ἀπὸ δρυός ἐσσι παλαιφάτου οὐδ' ἀπὸ πέτρης. </p>
<p>τὴν δ' ἀπαμειβόμενος προσέφη πολύμητις Ὀδυσσεύς: </p>
<p>ὦ γύναι αἰδοίη Λαερτιάδεω Ὀδυσῆος, </p>
<p>οὐκέτ' ἀπολλήξεις τὸν ἐμὸν γόνον ἐξερέουσα; </p>
<p>ἀλλ' ἔκ τοι ἐρέω:  ἦ μέν μ' ἀχέεσσί γε δώσεις </p>
<p>πλείοσιν ἢ ἔχομαι:  ἡ γὰρ δίκη, ὁππότε πάτρης </p>
<p>ἧς ἀπέῃσιν ἀνὴρ τόσσον χρόνον ὅσσον ἐγὼ νῦν, </p>
<p>πολλὰ βροτῶν ἐπὶ ἄστε' ἀλώμενος, ἄλγεα πάσχων:  </p>
<p>ἀλλὰ καὶ ὣς ἐρέω ὅ μ' ἀνείρεαι ἠδὲ μεταλλᾷς. </p>
<p>Κρήτη τις γαῖ' ἔστι, μέσῳ ἐνὶ οἴνοπι πόντῳ, </p>
<p>καλὴ καὶ πίειρα, περίρρυτος: ἐν δ' ἄνθρωποι </p>
<p>πολλοί, ἀπειρέσιοι, καὶ ἐννήκοντα πόληες. </p>
<p>ἄλλη δ' ἄλλων γλῶσσα μεμιγμένη:  ἐν μὲν Ἀχαιοί, </p>
<p>ἐν δ' Ἐτεόκρητες μεγαλήτορες, ἐν δὲ Κύδωνες, </p>
<p>Δωριέες τε τριχάϊκες δῖοί τε Πελασγοί. </p>
<p>τῇσι δ' ἐνὶ Κνωσός, μεγάλη πόλις, ἔνθα τε Μίνως </p>
<p>ἐννέωρος βασίλευε Διὸς μεγάλου ὀαριστής, </p>
<p>πατρὸς ἐμοῖο πατήρ, μεγαθύμου Δευκαλίωνος </p>
<p>Δευκαλίων δ' ἐμὲ τίκτε καὶ Ἰδομενῆα ἄνακτα:  </p>
<p>ἀλλ' ὁ μὲν ἐν νήεσσι κορωνίσιν Ἴλιον ἴσω </p>
<p>ᾤχεθ' ἅμ' Ἀτρείδῃσιν, ἐμοὶ δ' ὄνομα κλυτὸν Αἴθων, </p>
<p>ὁπλότερος γενεῇ:  ὁ δ' ἄρα πρότερος καὶ ἀρείων. </p>
<p>ἔνθ' Ὀδυσῆα ἐγὼν ἰδόμην καὶ ξείνια δῶκα. </p>
<p>καὶ γὰρ τὸν Κρήτηνδε κατήγαγεν ἲς ἀνέμοιο, </p>
<p>ἱέμενον Τροίηνδε παραπλάγξασα Μαλειῶν:  </p>
<p>στῆσε δ' ἐν Ἀμνισῷ, ὅθι τε σπέος Εἰλειθυίης, </p>
<p>ἐν λιμέσιν χαλεποῖσι, μόγις δ' ὑπάλυξεν ἀέλλας. </p>
<p>αὐτίκα δ' Ἰδομενῆα μετάλλα ἄστυδ' ἀνελθών:  </p>
<p>ξεῖνον γάρ οἱ ἔφασκε φίλον τ' ἔμεν αἰδοῖόν τε. </p>
<p>τῷ δ' ἤδη δεκάτη ἢ ἑνδεκάτη πέλεν ἠὼς </p>
<p>οἰχομένῳ σὺν νηυσὶ κορωνίσιν Ἴλιον εἴσω. </p>
<p>τὸν μὲν ἐγὼ πρὸς δώματ' ἄγων ἐῢ ἐξείνισσα, </p>
<p>ἐνδυκέως φιλέων, πολλῶν κατὰ οἶκον ἐόντων:  </p>
<p>καί οἱ τοῖς ἄλλοις ἑτάροις, οἳ ἅμ' αὐτῷ ἕποντο, </p>
<p>δημόθεν ἄλφιτα δῶκα καὶ αἴθοπα οἶνον ἀγείρας </p>
<p>καὶ βοῦς ἱρεύσασθαι, ἵνα πλησαίατο θυμόν. </p>
<p>ἔνθα δυώδεκα μὲν μένον ἤματα δῖοι Ἀχαιοί:  </p>
<p>εἴλει γὰρ Βορέης ἄνεμος μέγας οὐδ' ἐπὶ γαίῃ </p>
<p>εἴα ἵστασθαι, χαλεπὸς δέ τις ὤρορε δαίμων. </p>
<p>τῇ τρισκαιδεκάτῃ δ' ἄνεμος πέσε, τοὶ δ' ἀνάγοντο. </p>
<p>ἴσκε ψεύδεα πολλὰ λέγων ἐτύμοισιν ὁμοῖα:  </p>
<p>τῆς δ' ἄρ' ἀκουούσης ῥέε δάκρυα, τήκετο δὲ χρώς: </p>
<p>ὡς δὲ χιὼν κατατήκετ' ἐν ἀκροπόλοισιν ὄρεσσιν, </p>
<p>ἥν τ' Εὖρος κατέτηξεν, ἐπὴν Ζέφυρος καταχεύῃ:  </p>
<p>τηκομένης δ' ἄρα τῆς ποταμοὶ πλήθουσι ῥέοντες: </p>
<p>ὣς τῆς τήκετο καλὰ παρήϊα δάκρυ χεούσης, </p>
<p>κλαιούσης ἑὸν ἄνδρα παρήμενον. αὐτὰρ Ὀδυσσεὺς </p>
<p>θυμῷ μὲν γοόωσαν ἑὴν ἐλέαιρε γυναῖκα, </p>
<p>ὀφθαλμοὶ δ' ὡς εἰ κέρα ἕστασαν ἠὲ σίδηρος </p>
<p>ἀτρέμας ἐν βλεφάροισι:  δόλῳ δ' ὅ γε δάκρυα κεῦθεν. </p>
<p>ἡ δ' ἐπεὶ οὖν τάρφθη πολυδακρύτοιο γόοιο, </p>
<p>ἐξαῦτίς μιν ἔπεσσιν ἀμειβομένη προσέειπε:  </p>
<p>νῦν μὲν δή σευ, ξεῖνέ γ', ὀΐω πειρήσεσθαι, </p>
<p>εἰ ἐτεὸν δὴ κεῖθι σὺν ἀντιθέοις ἑτάροισι </p>
<p>ξείνισας ἐν μεγάροισιν ἐμὸν πόσιν, ὡς ἀγορεύεις. </p>
<p>εἰπέ μοι ὁπποῖ' ἄσσα περὶ χροῒ εἵματα ἕστο, </p>
<p>αὐτός θ' οἷος ἔην, καὶ ἑταίρους, οἵ οἱ ἕποντο. </p>
<p>τὴν δ' ἀπαμειβόμενος προσέφη πολύμητις Ὀδυσσεύς: </p>
<p>ὦ γύναι, ἀργαλέον τόσσον χρόνον ἀμφὶς ἐόντα </p>
<p>εἰπέμεν:  ἤδη γάρ οἱ ἐεικοστὸν ἔτος ἐστὶν </p>
<p>ἐξ οὗ κεῖθεν ἔβη καὶ ἐμῆς ἀπελήλυθε πάτρης: </p>
<p>αὐτάρ τοι ἐρέω ὥς μοι ἰνδάλλεται ἦτορ. </p>
<p>χλαῖναν πορφυρέην οὔλην ἔχε δῖος Ὀδυσσεύς, </p>
<p>διπλῆν:  αὐτάρ οἱ περόνη χρυσοῖο τέτυκτο </p>
<p>αὐλοῖσιν διδύμοισι:  πάροιθε δὲ δαίδαλον ἦεν:  </p>
<p>ἐν προτέροισι πόδεσσι κύων ἔχε ποικίλον ἐλλόν, </p>
<p>ἀσπαίροντα λάων:  τὸ δὲ θαυμάζεσκον ἅπαντες, </p>
<p>ὡς οἱ χρύσεοι ἐόντες ὁ μὲν λάε νεβρὸν ἀπάγχων, </p>
<p>αὐτὰρ ὁ ἐκφυγέειν μεμαὼς ἤσπαιρε πόδεσσι. </p>
<p>τὸν δὲ χιτῶν' ἐνόησα περὶ χροῒ σιγαλόεντα, </p>
<p>οἷόν τε κρομύοιο λοπὸν κάτα ἰσχαλέοιο:  </p>
<p>τὼς μὲν ἔην μαλακός, λαμπρὸς δ' ἦν ἠέλιος ὥς: </p>
<p>ἦ μὲν πολλαί γ' αὐτὸν ἐθηήσαντο γυναῖκες. </p>
<p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:  </p>
<p>οὐκ οἶδ' ἢ τάδε ἕστο περὶ χροῒ οἴκοθ' Ὀδυσσεύς, </p>
<p>ἦ τις ἑταίρων δῶκε θοῆς ἐπὶ νηὸς ἰόντι, </p>
<p>ἤ τίς που καὶ ξεῖνος, ἐπεὶ πολλοῖσιν Ὀδυσσεὺς </p>
<p>ἔσκε φίλος: παῦροι γὰρ Ἀχαιῶν ἦσαν ὁμοῖοι. </p>
<p>καί οἱ ἐγὼ χάλκειον ἄορ καὶ δίπλακα δῶκα </p>
<p>καλὴν πορφυρέην καὶ τερμιόεντα χιτῶνα, </p>
<p>αἰδοίως δ' ἀπέπεμπον ἐϋσσέλμου ἐπὶ νηός. </p>
<p>καὶ μέν οἱ κῆρυξ ὀλίγον προγενέστερος αὐτοῦ </p>
<p>εἵπετο:  καὶ τόν τοι μυθήσομαι, οἷος ἔην περ. </p>
<p>γυρὸς ἐν ὤμοισιν, μελανόχροος, οὐλοκάρηνος, </p>
<p>Εὐρυβάτης δ' ὄνομ' ἔσκε:  τίεν δέ μιν ἔξοχον ἄλλων </p>
<p>ὧν ἑτάρων Ὀδυσεύς, ὅτι οἱ φρεσὶν ἄρτια ᾔδη. </p>
<p>ὣς φάτο, τῇ δ' ἔτι μᾶλλον ὑφ' ἵμερον ὦρσε γόοιο, </p>
<p>σήματ' ἀναγνούσῃ τά οἱ ἔμπεδα πέφραδ' Ὀδυσσεύς. </p>
<p>ἡ δ' ἐπεὶ οὖν τάρφθη πολυδακρύτοιο γόοιο. </p>
<p>καὶ τότε μιν μύθοισιν ἀμειβομένη προσέειπε:  </p>
<p>νῦν μὲν δή μοι, ξεῖνε, πάρος περ ἐὼν ἐλεεινός, </p>
<p>ἐν μεγάροισιν ἐμοῖσι φίλος τ' ἔσῃ αἰδοῖός τε:  </p>
<p>αὐτὴ γὰρ τάδε εἵματ' ἐγὼ πόρον, οἷ' ἀγορεύεις, </p>
<p>πτύξασ' ἐκ θαλάμου, περόνην τ' ἐπέθηκα φαεινὴν </p>
<p>κείνῳ ἄγαλμ' ἔμεναι:  τὸν δ' οὐχ ὑποδέξομαι αὖτις </p>
<p>οἴκαδε νοστήσαντα φίλην ἐς πατρίδα γαῖαν. </p>
<p>τῷ ῥα κακῇ αἴσῃ κοίλης ἐπὶ νηὸς Ὀδυσσεὺς </p>
<p>ᾤχετ' ἐποψόμενος Κακοΐλιον οὐκ ὀνομαστήν. </p>
<p>τὴν δ' ἀπαμειβόμενος προσέφη πολύμητις Ὀδυσσεύς: </p>
<p>ὦ γύναι αἰδοίη Λαερτιάδεω Ὀδυσῆος, </p>
<p>μηκέτι νῦν χρόα καλὸν ἐναίρεο, μηδέ τι θυμὸν </p>
<p>τῆκε, πόσιν γοόωσα. νεμεσσῶμαί γε μὲν οὐδέν:  </p>
<p>καὶ γάρ τίς τ' ἀλλοῖον ὀδύρεται ἄνδρ' ὀλέσασα </p>
<p>κουρίδιον, τῷ τέκνα τέκῃ φιλότητι μιγεῖσα, </p>
<p>ἢ Ὀδυσῆ', ὅν φασι θεοῖς ἐναλίγκιον εἶναι. </p>
<p>ἀλλὰ γόου μὲν παῦσαι, ἐμεῖο δὲ σύνθεο μῦθον:  </p>
<p>νημερτέως γάρ τοι μυθήσομαι οὐδ' ἐπικεύσω </p>
<p>ὡς ἤδη Ὀδυσῆος ἐγὼ περὶ νόστου ἄκουσα </p>
<p>ἀγχοῦ, Θεσπρωτῶν ἀνδρῶν ἐν πίονι δήμῳ, </p>
<p>ζωοῦ:  αὐτὰρ ἄγει κειμήλια πολλὰ καὶ ἐσθλὰ </p>
<p>αἰτίζων ἀνὰ δῆμον. ἀτὰρ ἐρίηρας ἑταίρους </p>
<p>ὤλεσε καὶ νῆα γλαφυρὴν ἐνὶ οἴνοπι πόντῳ, </p>
<p>Θρινακίης ἄπο νήσου ἰών:  ὀδύσαντο γὰρ αὐτῷ </p>
<p>Ζεύς τε καὶ Ἠέλιος: τοῦ γὰρ βόας ἔκταν ἑταῖροι. </p>
<p>οἱ μὲν πάντες ὄλοντο πολυκλύστῳ ἐνὶ πόντῳ:  </p>
<p>τὸν δ' ἄρ' ἐπὶ τρόπιος νεὸς ἔκβαλε κῦμ' ἐπὶ χέρσου, </p>
<p>Φαιήκων ἐς γαῖαν, οἳ ἀγχίθεοι γεγάασιν, </p>
<p>οἳ δή μιν περὶ κῆρι θεὸν ὣς τιμήσαντο </p>
<p>καί οἱ πολλὰ δόσαν πέμπειν τέ μιν ἤθελον αὐτοὶ </p>
<p>οἴκαδ' ἀπήμαντον. καί κεν πάλαι ἐνθάδ' Ὀδυσσεὺς </p>
<p>ἤην:  ἀλλ' ἄρα οἱ τό γε κέρδιον εἴσατο θυμῷ, </p>
<p>χρήματ' ἀγυρτάζειν πολλὴν ἐπὶ γαῖαν ἰόντι:  </p>
<p>ὣς περὶ κέρδεα πολλὰ καταθνητῶν ἀνθρώπων </p>
<p>οἶδ' Ὀδυσεύς, οὐδ' ἄν τις ἐρίσσειε βροτὸς ἄλλος. </p>
<p>ὥς μοι Θεσπρωτῶν βασιλεὺς μυθήσατο Φείδων:  </p>
<p>ὤμνυε δὲ πρὸς ἔμ' αὐτόν, ἀποσπένδων ἐνὶ οἴκῳ, </p>
<p>νῆα κατειρύσθαι καὶ ἐπαρτέας ἔμμεν ἑταίρους, </p>
<p>οἳ δή μιν πέμψουσι φίλην ἐς πατρίδα γαῖαν. </p>
<p>ἀλλ' ἐμὲ πρὶν ἀπέπεμψε:  τύχησε γὰρ ἐρχομένη νηῦς </p>
<p>ἀνδρῶν Θεσπρωτῶν ἐς Δουλίχιον πολύπυρον. </p>
<p>καί μοι κτήματ' ἔδειξεν, ὅσα ξυναγείρατ' Ὀδυσσεύς: </p>
<p>καί νύ κεν ἐς δεκάτην γενεὴν ἕτερόν γ' ἔτι βόσκοι, </p>
<p>ὅσσα οἱ ἐν μεγάροις κειμήλια κεῖτο ἄνακτος. </p>
<p>τὸν δ' ἐς Δωδώνην φάτο βήμεναι, ὄφρα θεοῖο </p>
<p>ἐκ δρυὸς ὑψικόμοιο Διὸς βουλὴν ἐπακούσαι, </p>
<p>ὅππως νοστήσειε φίλην ἐς πατρίδα γαῖαν </p>
<p>ἤδη δὴν ἀπεών, ἤ ἀμφαδὸν ἦε κρυφηδόν. </p>
<p>ὣς ὁ μὲν οὕτως ἐστὶ σόος καὶ ἐλεύσεται ἤδη </p>
<p>ἄγχι μάλ', οὐδ' ἔτι τῆλε φίλων καὶ πατρίδος αἴης </p>
<p>δηρὸν ἀπεσσεῖται:  ἔμπης δέ τοι ὅρκια δώσω. </p>
<p>ἴστω νῦν Ζεὺς πρῶτα, θεῶν ὕπατος καὶ ἄριστος, </p>
<p>ἱστίη τ' Ὀδυσῆος ἀμύμονος, ἣν ἀφικάνω:  </p>
<p>ἦ μέν τοι τάδε πάντα τελείεται ὡς ἀγορεύω. </p>
<p>τοῦδ' αὐτοῦ λυκάβαντος ἐλεύσεται ἐνθάδ' Ὀδυσσεύς, </p>
<p>τοῦ μὲν φθίνοντος μηνός, τοῦ δ' ἱσταμένοιο. </p>
<p>τὸν δ' αὖτε προσέειπε περίφρων Πηνελόπεια:  </p>
<p>αἲ γὰρ τοῦτο, ξεῖνε, ἔπος τετελεσμένον εἴη:  </p>
<p>τῷ κε τάχα γνοίης φιλότητά τε πολλά τε δῶρα </p>
<p>ἐξ ἐμεῦ, ὡς ἄν τίς σε συναντόμενος μακαρίζοι. </p>
<p>ἀλλά μοι ὧδ' ἀνὰ θυμὸν ὀΐεται, ὡς ἔσεταί περ:  </p>
<p>οὔτ' Ὀδυσεὺς ἔτι οἶκον ἐλεύσεται, οὔτε σὺ πομπῆς </p>
<p>τεύξῃ, ἐπεὶ οὐ τοῖοι σημάντορές εἰσ' ἐνὶ οἴκῳ </p>
<p>οἷος Ὀδυσσεὺς ἔσκε μετ' ἀνδράσιν, εἴ ποτ' ἔην γε, </p>
<p>ξείνους αἰδοίους ἀποπεμπέμεν ἠδὲ δέχεσθαι. </p>
<p>ἀλλά μιν, ἀμφίπολοι, ἀπονίψατε, κάτθετε δ' εὐνήν, </p>
<p>δέμνια καὶ χλαίνας καὶ ῥήγεα σιγαλόεντα, </p>
<p>ὥς κ' εὖ θαλπιόων χρυσόθρονον Ἠῶ ἵκηται. </p>
<p>ἠῶθεν δὲ μάλ' ἦρι λοέσσαι τε χρῖσαί τε, </p>
<p>ὥς κ' ἔνδον παρὰ Τηλεμάχῳ δείπνοιο μέδηται </p>
<p>ἥμενος ἐν μεγάρῳ:  τῷ δ' ἄλγιον ὅς κεν ἐκείνων </p>
<p>τοῦτον ἀνιάζῃ θυμοφθόρος: οὐδέ τι ἔργον </p>
<p>ἐνθάδ' ἔτι πρήξει, μάλα περ κεχολωμένος αἰνῶς. </p>
<p>πῶς γὰρ ἐμεῦ σύ, ξεῖνε, δαήσεαι εἴ τι γυναικῶν </p>
<p>ἀλλάων περίειμι νόον καὶ ἐπίφρονα μῆτιν, </p>
<p>εἴ κεν ἀϋσταλέος, κακὰ εἱμένος ἐν μεγάροισιν </p>
<p>δαινύῃ; ἄνθρωποι δὲ μινυνθάδιοι τελέθουσιν. </p>
<p>ὃς μὲν ἀπηνὴς αὐτὸς ἔῃ καὶ ἀπηνέα εἰδῇ, </p>
<p>τῷ δὲ καταρῶνται πάντες βροτοὶ ἄλγε' ὀπίσσω </p>
<p>ζωῷ, ἀτὰρ τεθνεῶτί γ' ἐφεψιόωνται ἅπαντες: </p>
<p>ὃς δ' ἂν ἀμύμων αὐτὸς ἔῃ καὶ ἀμύμονα εἰδῇ, </p>
<p>τοῦ μέν τε κλέος εὐρὺ δὶα ξεῖνοι φορέουσι </p>
<p>πάντας ἐπ' ἀνθρώπους, πολλοί τέ μιν ἐσθλὸν ἔειπον. </p>
<p>τὴν δ' ἀπαμειβόμενος προσέφη πολύμητις Ὀδυσσεύς: </p>
<p>ὦ γύναι αἰδοίη Λαερτιάδεω Ὀδυσῆος, </p>
<p>ἦ τοι ἐμοὶ χλαῖναι καὶ ῥήγεα σιγαλόεντα </p>
<p>ἤχθεθ', ὅτε πρῶτον Κρήτης ὄρεα νιφόεντα </p>
<p>νοσφισάμην ἐπὶ νηὸς ἰὼν δολιχηρέτμοιο, </p>
<p>κείω δ' ὡς τὸ πάρος περ ἀΰπνους νύκτας ἴαυον:  </p>
<p>πολλὰς γὰρ δὴ νύκτας ἀεικελίῳ ἐνὶ κοίτῃ </p>
<p>ἄεσα καί τ' ἀνέμεινα ἐΰθρονον Ἠῶ δῖαν. </p>
<p>οὐδέ τί μοι ποδάνιπτρα ποδῶν ἐπιήρανα θυμῷ </p>
<p>γίγνεται:  οὐδὲ γυνὴ ποδὸς ἅψεται ἡμετέροιο </p>
<p>τάων αἵ τοι δῶμα κάτα δρήστειραι ἔασιν, </p>
<p>εἰ μή τις γρηῦς ἔστι παλαιή, κεδνὰ ἰδυῖα, </p>
<p>ἥ τις δὴ τέτληκε τόσα φρεσὶν ὅσσα τ' ἐγώ περ:  </p>
<p>τῇ δ' οὐκ ἂν φθονέοιμι ποδῶν ἅψασθαι ἐμεῖο. </p>
<p>τὸν δ' αὖτε προσέειπε περίφρων Πηνελόπεια:  </p>
<p>ξεῖνε φίλ':  οὐ γάρ πώ τις ἀνὴρ πεπνυμένος ὧδε </p>
<p>ξείνων τηλεδαπῶν φιλίων ἐμὸν ἵκετο δῶμα, </p>
<p>ὡς σὺ μάλ' εὐφραδέως πεπνυμένα πάντ' ἀγορεύεις: </p>
<p>ἔστι δέ μοι γρηῢς πυκινὰ φρεσὶ μήδε' ἔχουσα </p>
<p>ἣ κεῖνον δύστηνον ἐῢ τρέφεν ἠδ' ἀτίταλλε, </p>
<p>δεξαμένη χείρεσσ', ὅτε μιν πρῶτον τέκε μήτηρ, </p>
<p>ἥ σε πόδας νίψει, ὀλιγηπελέουσά περ ἔμπης. </p>
<p>ἀλλ' ἄγε νῦν ἀνστᾶσα, περίφρων Εὐρύκλεια, </p>
<p>νίψον σοῖο ἄνακτος ὁμήλικα:  καί που Ὀδυσσεὺς </p>
<p>ἤδη τοιόσδ' ἐστὶ πόδας τοιόσδε τε χεῖρας: </p>
<p>αἶψα γὰρ ἐν κακότητι βροτοὶ καταγηράσκουσιν. </p>
<p>ὣς ἄρ' ἔφη, γρηῢς δὲ κατέσχετο χερσὶ πρόσωπα, </p>
<p>δάκρυα δ' ἔκβαλε θερμά, ἔπος δ' ὀλοφυδνὸν ἔειπεν:  </p>
<p>ὤ μοι ἐγὼ σέο, τέκνον, ἀμήχανος: ἦ σε περὶ Ζεὺς </p>
<p>ἀνθρώπων ἤχθηρε θεουδέα θυμὸν ἔχοντα. </p>
<p>οὐ γάρ πώ τις τόσσα βροτῶν Διὶ τερπικεραύνῳ </p>
<p>πίονα μηρί' ἔκη' οὐδ' ἐξαίτους ἑκατόμβας, </p>
<p>ὅσσα σὺ τῷ ἐδίδους, ἀρώμενος ἧος ἵκοιο </p>
<p>γῆράς τε λιπαρὸν θρέψαιό τε φαίδιμον υἱόν:  </p>
<p>νῦν δέ τοι οἴῳ πάμπαν ἀφείλετο νόστιμον ἦμαρ. </p>
<p>οὕτω που καὶ κείνῳ ἐφεψιόωντο γυναῖκες </p>
<p>ξείνων τηλεδαπῶν, ὅτε τευ κλυτὰ δώμαθ' ἵκοιτο, </p>
<p>ὡς σέθεν αἱ κύνες αἵδε καθεψιόωνται ἅπασαι, </p>
<p>τάων νῦν λώβην τε καὶ αἴσχεα πόλλ' ἀλεείνων </p>
<p>οὐκ ἐάας νίζειν:  ἐμὲ δ' οὐκ ἀέκουσαν ἄνωγε </p>
<p>κούρη Ἰκαρίοιο, περίφρων Πηνελόπεια. </p>
<p>τῷ σε πόδας νίψω ἅμα τ' αὐτῆς Πηνελοπείης </p>
<p>καὶ σέθεν εἵνεκ', ἐπεί μοι ὀρώρεται ἔνδοθι θυμὸς </p>
<p>κήδεσιν. ἀλλ' ἄγε νῦν ξυνίει ἔπος, ὅττι κεν εἴπω:  </p>
<p>πολλοὶ δὴ ξεῖνοι ταλαπείριοι ἐνθάδ' ἵκοντο, </p>
<p>ἀλλ' οὔ πώ τινά φημι ἐοικότα ὧδε ἰδέσθαι </p>
<p>ὡς σὺ δέμας φωνήν τε πόδας τ' Ὀδυσῆϊ ἔοικας. </p>
<p>τὴν δ' ἀπαμειβόμενος προσέφη πολύμητις Ὀδυσσεύς: </p>
<p>ὦ γρηῦ, οὕτω φασὶν ὅσοι ἴδον ὀφθαλμοῖσιν </p>
<p>ἡμέας ἀμφοτέρους, μάλα εἰκέλω ἀλλήλοιϊν </p>
<p>ἔμμεναι, ὡς σύ περ αὐτὴ ἐπιφρονέουσ' ἀγορεύεις. </p>
<p>ὣς ἄρ' ἔφη, γρηῢς δὲ λέβηθ' ἕλε παμφανόωντα </p>
<p>τοῦ πόδας ἐξαπένιζεν, ὕδωρ δ' ἐνεχεύατο πουλὺ </p>
<p>ψυχρόν, ἔπειτα δὲ θερμὸν ἐπήφυσεν. αὐτὰρ Ὀδυσσεὺς </p>
<p>ἷζεν ἐπ' ἐσχαρόφιν, ποτὶ δὲ σκότον ἐτράπετ' αἶψα:  </p>
<p>αὐτίκα γὰρ κατὰ θυμὸν ὀΐσατο, μή ἑ λαβοῦσα </p>
<p>οὐλὴν ἀμφράσσαιτο καὶ ἀμφαδὰ ἔργα γένοιτο. </p>
<p>νίζε δ' ἄρ' ἆσσον ἰοῦσα ἄναχθ' ἑόν:  αὐτίκα δ' ἔγνω </p>
<p>οὐλήν, τήν ποτέ μιν σῦς ἤλασε λευκῷ ὀδόντι </p>
<p>Παρνησόνδ' ἐλθόντα μετ' Αὐτόλυκόν τε καὶ υἷας, </p>
<p>μητρὸς ἑῆς πάτερ' ἐσθλόν, ὃς ἀνθρώπους ἐκέκαστο </p>
<p>κλεπτοσύνῃ θ' ὅρκῳ τε:  θεὸς δέ οἱ αὐτὸς ἔδωκεν </p>
<p>Ἑρμείας: τῷ γὰρ κεχαρισμένα μηρία καῖεν </p>
<p>ἀρνῶν ἠδ' ἐρίφων:  ὁ δέ οἱ πρόφρων ἅμ' ὀπήδει. </p>
<p>Αὐτόλυκος δ' ἐλθὼν Ἰθάκης ἐς πίονα δῆμον </p>
<p>παῖδα νέον γεγαῶτα κιχήσατο θυγατέρος ἧς: </p>
<p>τόν ῥά οἱ Εὐρύκλεια φίλοις ἐπὶ γούνασι θῆκε </p>
<p>παυομένῳ δόρποιο, ἔπος τ' ἔφατ' ἔκ τ' ὀνόμαζεν:  </p>
<p>Αὐτόλυκ', αὐτὸς νῦν ὄνομ' εὕρεο ὅττι κε θῆαι </p>
<p>παιδὸς παιδὶ φίλῳ:  πολυάρητος δέ τοί ἐστιν. </p>
<p>τὴν δ' αὖτ' Αὐτόλυκος ἀπαμείβετο φώνησέν τε:  </p>
<p>γαμβρὸς ἐμὸς θυγάτηρ τε, τίθεσθ' ὄνομ' ὅττι κεν εἴπω:  </p>
<p>πολλοῖσιν γὰρ ἐγώ γε ὀδυσσάμενος τόδ' ἱκάνω, </p>
<p>ἀνδράσιν ἠδὲ γυναιξὶν ἀνὰ χθόνα πουλυβότειραν:  </p>
<p>τῷ δ' Ὀδυσεὺς ὄνομ' ἔστω ἐπώνυμον:  αὐτὰρ ἐγώ γε, </p>
<p>ὁππότ' ἂν ἡβήσας μητρώϊον ἐς μέγα δῶμα </p>
<p>ἔλθῃ Παρνησόνδ', ὅθι πού μοι κτήματ' ἔασι, </p>
<p>τῶν οἱ ἐγὼ δώσω καί μιν χαίροντ' ἀποπέμψω. </p>
<p>τῶν ἕνεκ' ἦλθ' Ὀδυσεύς, ἵνα οἱ πόροι ἀγλαὰ δῶρα. </p>
<p>τὸν μὲν ἄρ' Αὐτόλυκός τε καὶ υἱέες Αὐτολύκοιο </p>
<p>χερσίν τ' ἠσπάζοντο ἔπεσσί τε μειλιχίοισι:  </p>
<p>μήτηρ δ' Ἀμφιθέη μητρὸς περιφῦσ' Ὀδυσῆϊ </p>
<p>κύσσ' ἄρα μιν κεφαλήν τε καὶ ἄμφω φάεα καλά. </p>
<p>Αὐτόλυκος δ' υἱοῖσιν ἐκέκλετο κυδαλίμοισι </p>
<p>δεῖπνον ἐφοπλίσσαι:  τοὶ δ' ὀτρύνοντος ἄκουσαν, </p>
<p>αὐτίκα δ' εἰσάγαγον βοῦν ἄρσενα πενταέτηρον:  </p>
<p>τὸν δέρον ἀμφί θ' ἕπον, καί μιν διέχευαν ἅπαντα, </p>
<p>μίστυλλόν τ' ἄρ' ἐπισταμένως πεῖράν τ' ὀβελοῖσιν, </p>
<p>ὤπτησάν τε περιφραδέως, δάσσαντό τε μοίρας. </p>
<p>ὣς τότε μὲν πρόπαν ἦμαρ ἐς ἠέλιον καταδύντα </p>
<p>δαίνυντ', οὐδέ τι θυμὸς ἐδεύετο δαιτὸς ἐΐσης: </p>
<p>ἦμος δ' ἠέλιος κατέδυ καὶ ἐπὶ κνέφας ἦλθεν, </p>
<p>δὴ τότε κοιμήσαντο καὶ ὕπνου δῶρον ἕλοντο. </p>
<p>ἦμος δ' ἠριγένεια φάνη ῥοδοδάκτυλος Ἠώς, </p>
<p>βάν ῥ' ἴμεν ἐς θήρην, ἠμὲν κύνες ἠδὲ καὶ αὐτοὶ </p>
<p>υἱέες Αὐτολύκου:  μετὰ τοῖσι δὲ δῖος Ὀδυσσεὺς </p>
<p>ἤϊεν:  αἰπὺ δ' ὄρος προσέβαν καταειμένον ὕλῃ </p>
<p>Παρνησοῦ, τάχα δ' ἵκανον πτύχας ἠνεμοέσσας. </p>
<p>Ἠέλιος μὲν ἔπειτα νέον προσέβαλλεν ἀρούρας </p>
<p>ἐξ ἀκαλαρρείταο βαθυρρόου Ὠκεανοῖο, </p>
<p>οἱ δ' ἐς βῆσσαν ἵκανον ἐπακτῆρες: πρὸ δ' ἄρ' αὐτῶν </p>
<p>ἴχνι' ἐρευνῶντες κύνες ἤϊσαν, αὐτὰρ ὄπισθεν </p>
<p>υἱέες Αὐτολύκου:  μετὰ τοῖσι δὲ δῖος Ὀδυσσεὺς </p>
<p>ἤϊεν ἄγχι κυνῶν, κραδάων δολιχόσκιον ἔγχος. </p>
<p>ἔνθα δ' ἄρ' ἐν λόχμῃ πυκινῇ κατέκειτο μέγας σῦς: </p>
<p>τὴν μὲν ἄρ' οὔτ' ἀνέμων διάει μένος ὑγρὸν ἀέντων, </p>
<p>οὔτε μιν Ἠέλιος φαέθων ἀκτῖσιν ἔβαλλεν, </p>
<p>οὔτ' ὄμβρος περάασκε διαμπερές: ὣς ἄρα πυκνὴ </p>
<p>ἦεν, ἀτὰρ φύλλων ἐνέην χύσις ἤλιθα πολλή. </p>
<p>τὸν δ' ἀνδρῶν τε κυνῶν τε περὶ κτύπος ἦλθε ποδοῖϊν, </p>
<p>ὡς ἐπάγοντες ἐπῇσαν:  ὁ δ' ἀντίος ἐκ ξυλόχοιο </p>
<p>φρίξας εὖ λοφιήν, πῦρ δ' ὀφθαλμοῖσι δεδορκώς, </p>
<p>στῆ ῥ' αὐτῶν σχεδόθεν:  ὁ δ' ἄρα πρώτιστος Ὀδυσσεὺς </p>
<p>ἔσσυτ' ἀνασχόμενος δολιχὸν δόρυ χειρὶ παχείῃ, </p>
<p>οὐτάμεναι μεμαώς: ὁ δέ μιν φθάμενος ἔλασεν σῦς </p>
<p>γουνὸς ὕπερ, πολλὸν δὲ διήφυσε σαρκὸς ὀδόντι </p>
<p>λικριφὶς ἀΐξας, οὐδ' ὀστέον ἵκετο φωτός. </p>
<p>τὸν δ' Ὀδυσεὺς οὔτησε τυχὼν κατὰ δεξιὸν ὦμον, </p>
<p>ἀντικρὺ δὲ διῆλθε φαεινοῦ δουρὸς ἀκωκή:  </p>
<p>κὰδ δ' ἔπεσ' ἐν κονίῃσι μακών, ἀπὸ δ' ἔπτατο θυμός. </p>
<p>τὸν μὲν ἄρ' Αὐτολύκου παῖδες φίλοι ἀμφεπένοντο, </p>
<p>ὠτειλὴν δ' Ὀδυσῆος ἀμύμονος ἀντιθέοιο </p>
<p>δῆσαν ἐπισταμένως, ἐπαοιδῇ δ' αἷμα κελαινὸν </p>
<p>ἔσχεθον, αἶψα δ' ἵκοντο φίλου πρὸς δώματα πατρός. </p>
<p>τὸν μὲν ἄρ' Αὐτόλυκός τε καὶ υἱέες Αὐτολύκοιο </p>
<p>εὖ ἰησάμενοι ἠδ' ἀγλαὰ δῶρα πορόντες </p>
<p>καρπαλίμως χαίροντα φίλην ἐς πατρίδ' ἔπεμπον </p>
<p>εἰς Ἰθάκην. τῷ μέν ῥα πατὴρ καὶ πότνια μήτηρ </p>
<p>χαῖρον νοστήσαντι καὶ ἐξερέεινον ἕκαστα, </p>
<p>οὐλὴν ὅττι πάθοι:  ὁ δ' ἄρα σφίσιν εὖ κατέλεξεν </p>
<p>ὥς μιν θηρεύοντ' ἔλασεν σῦς λευκῷ ὀδόντι, </p>
<p>Παρνησόνδ' ἐλθόντα σὺν υἱάσιν Αὐτολύκοιο. </p>
<p>τὴν γρηῢς χείρεσσι καταπρηνέσσι λαβοῦσα </p>
<p>γνῶ ῥ' ἐπιμασσαμένη, πόδα δὲ προέηκε φέρεσθαι:  </p>
<p>ἐν δὲ λέβητι πέσε κνήμη, κανάχησε δὲ χαλκός, </p>
<p>ἂψ δ' ἑτέρωσ' ἐκλίθη:  τὸ δ' ἐπὶ χθονὸς ἐξέχυθ' ὕδωρ. </p>
<p>τὴν δ' ἅμα χάρμα καὶ ἄλγος ἕλε φρένα, τὼ δέ οἱ ὄσσε </p>
<p>δακρυόφι πλῆσθεν, θαλερὴ δέ οἱ ἔσχετο φωνή. </p>
<p>ἁψαμένη δὲ γενείου Ὀδυσσῆα προσέειπεν:  </p>
<p>ἦ μάλ' Ὀδυσσεύς ἐσσι, φίλον τέκος: οὐδέ σ' ἐγώ γε </p>
<p>πρὶν ἔγνων, πρὶν πάντα ἄνακτ' ἐμὸν ἀμφαφάασθαι. </p>
<p>ἦ καὶ Πηνελόπειαν ἐσέδρακεν ὀφθαλμοῖσι, </p>
<p>πεφραδέειν ἐθέλουσα φίλον πόσιν ἔνδον ἐόντα. </p>
<p>ἡ δ' οὔτ' ἀθρῆσαι δύνατ' ἀντίη οὔτε νοῆσαι:  </p>
<p>τῇ γὰρ Ἀθηναίη νόον ἔτραπεν:  αὐτὰρ Ὀδυσσεὺς </p>
<p>χεῖρ' ἐπιμασσάμενος φάρυγος λάβε δεξιτερῆφι, </p>
<p>τῇ δ' ἑτέρῃ ἕθεν ἆσσον ἐρύσσατο φώνησέν τε. </p>
<p>μαῖα, τίη μ' ἐθέλεις ὀλέσαι; σὺ δέ μ' ἔτρεφες αὐτὴ </p>
<p>τῷ σῷ ἐπὶ μαζῷ:  νῦν δ' ἄλγεα πολλὰ μογήσας </p>
<p>ἤλυθον εἰκοστῷ ἔτεϊ ἐς πατρίδα γαῖαν. </p>
<p>ἀλλ' ἐπεὶ ἐφράσθης καί τοι θεὸς ἔμβαλε θυμῷ, </p>
<p>σίγα, μή τίς τ' ἄλλος ἐνὶ μεγάροισι πύθηται. </p>
<p>ὧδε γὰρ ἐξερέω, καὶ μὴν τετελεσμένον ἔσται:  </p>
<p>εἴ χ' ὑπ' ἐμοί γε θεὸς δαμάσῃ μνηστῆρας ἀγαυούς, </p>
<p>οὐδὲ τροφοῦ οὔσης σεῦ ἀφέξομαι, ὁππότ' ἂν ἄλλας </p>
<p>δμῳὰς ἐν μεγάροισιν ἐμοῖς κτείνωμι γυναῖκας. </p>
<p>τὸν δ' αὖτε προσέειπε περίφρων Εὐρύκλεια:  </p>
<p>τέκνον ἐμόν, ποῖόν σε ἔπος φύγεν ἕρκος ὀδόντων. </p>
<p>οἶσθα μὲν οἷον ἐμὸν μένος ἔμπεδον οὐδ' ἐπιεικτόν, </p>
<p>ἕξω δ' ὡς ὅτε τις στερεὴ λίθος ἠὲ σίδηρος. </p>
<p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:  </p>
<p>εἴ χ' ὑπό σοι γε θεὸς δαμάσῃ μνηστῆρας ἀγαυούς, </p>
<p>δὴ τότε τοι καταλέξω ἐνὶ μεγάροισι γυναῖκας, </p>
<p>αἵ τέ σ' ἀτιμάζουσι καὶ αἳ νηλείτιδές εἰσι. </p>
<p>τὴν δ' ἀπαμειβόμενος προσέφη πολύμητις Ὀδυσσεύς </p>
<p>μαῖα, τίη δὲ σὺ τὰς μυθήσεαι; οὐδέ τί σε χρή. </p>
<p>εὖ νυ καὶ αὐτὸς ἐγὼ φράσομαι καὶ εἴσομ' ἑκάστην:  </p>
<p>ἀλλ' ἔχε σιγῇ μῦθον, ἐπίτρεψον δὲ θεοῖσιν. </p>
<p>ὣς ἄρ' ἔφη, γρηῢς δὲ διὲκ μεγάροιο βεβήκει </p>
<p>οἰσομένη ποδάνιπτρα:  τὰ γὰρ πρότερ' ἔκχυτο πάντα. </p>
<p>αὐτὰρ ἐπεὶ νίψεν τε καὶ ἤλειψεν λίπ' ἐλαίῳ, </p>
<p>αὖτις ἄρ' ἀσσοτέρω πυρὸς ἕλκετο δίφρον Ὀδυσσεὺς </p>
<p>θερσόμενος, οὐλὴν δὲ κατὰ ῥακέεσσι κάλυψε. </p>
<p>τοῖσι δὲ μύθων ἦρχε περίφρων Πηνελόπεια:  </p>
<p>ξεῖνε, τὸ μέν σ' ἔτι τυτθὸν ἐγὼν εἰρήσομαι αὐτή:  </p>
<p>καὶ γὰρ δὴ κοίτοιο τάχ' ἔσσεται ἡδέος ὥρη, </p>
<p>ὅν τινά γ' ὕπνος ἕλοι γλυκερός, καὶ κηδόμενόν περ. </p>
<p>αὐτὰρ ἐμοὶ καὶ πένθος ἀμέτρητον πόρε δαίμων:  </p>
<p>ἤματα μὲν γὰρ τέρπομ' ὀδυρομένη, γοόωσα, </p>
<p>ἔς τ' ἐμὰ ἔργ' ὁρόωσα καὶ ἀμφιπόλων ἐνὶ οἴκῳ:  </p>
<p>αὐτὰρ ἐπὴν νὺξ ἔλθῃ, ἕλῃσί τε κοῖτος ἅπαντας, </p>
<p>κεῖμαι ἐνὶ λέκτρῳ, πυκιναὶ δέ μοι ἀμφ' ἀδινὸν κῆρ </p>
<p>ὀξεῖαι μελεδῶνες ὀδυρομένην ἐρέθουσιν. </p>
<p>ὡς δ' ὅτε Πανδαρέου κούρη, χλωρηῒς ἀηδών, </p>
<p>καλὸν ἀείδῃσιν ἔαρος νέον ἱσταμένοιο, </p>
<p>δενδρέων ἐν πετάλοισι καθεζομένη πυκινοῖσιν, </p>
<p>ἥ τε θαμὰ τρωπῶσα χέει πολυηχέα φωνήν, </p>
<p>παῖδ' ὀλοφυρομένη Ἴτυλον φίλον, ὅν ποτε χαλκῷ </p>
<p>κτεῖνε δι' ἀφραδίας, κοῦρον Ζήθοιο ἄνακτος, </p>
<p>ὣς καὶ ἐμοὶ δίχα θυμὸς ὀρώρεται ἔνθα καὶ ἔνθα, </p>
<p>ἠὲ μένω παρὰ παιδὶ καὶ ἔμπεδα πάντα φυλάσσω, </p>
<p>κτῆσιν ἐμήν, δμῶάς τε καὶ ὑψερεφὲς μέγα δῶμα, </p>
<p>εὐνήν τ' αἰδομένη πόσιος δήμοιό τε φῆμιν, </p>
<p>ἦ ἤδη ἅμ' ἕπωμαι Ἀχαιῶν ὅς τις ἄριστος </p>
<p>μνᾶται ἐνὶ μεγάροισι, πορὼν ἀπερείσια ἕδνα. </p>
<p>παῖς δ' ἐμὸς ἧος ἔην ἔτι νήπιος ἠδὲ χαλίφρων, </p>
<p>γήμασθ' οὔ μ' εἴα πόσιος κατὰ δῶμα λιποῦσαν:  </p>
<p>νῦν δ' ὅτε δὴ μέγας ἐστὶ καὶ ἥβης μέτρον ἱκάνει, </p>
<p>καὶ δή μ' ἀρᾶται πάλιν ἐλθέμεν ἐκ μεγάροιο, </p>
<p>κτήσιος ἀσχαλόων, τήν οἱ κατέδουσιν Ἀχαιοί. </p>
<p>ἀλλ' ἄγε μοι τὸν ὄνειρον ὑπόκριναι καὶ ἄκουσον. </p>
<p>χῆνές μοι κατὰ οἶκον ἐείκοσι πυρὸν ἔδουσιν </p>
<p>ἐξ ὕδατος, καί τέ σφιν ἰαίνομαι εἰσορόωσα:  </p>
<p>ἐλθὼν δ' ἐξ ὄρεος μέγας αἰετὸς ἀγκυλοχείλης </p>
<p>πᾶσι κατ' αὐχένας ἦξε καὶ ἔκτανεν:  οἱ δ' ἐκέχυντο </p>
<p>ἀθρόοι ἐν μεγάροις, ὁ δ' ἐς αἰθέρα δῖαν ἀέρθη. </p>
<p>αὐτὰρ ἐγὼ κλαῖον καὶ ἐκώκυον ἔν περ ὀνείρῳ, </p>
<p>ἀμφὶ δ' ἔμ' ἠγερέθοντο ἐϋπλοκαμῖδες Ἀχαιαί, </p>
<p>οἴκτρ' ὀλοφυρομένην ὅ μοι αἰετὸς ἔκτανε χῆνας. </p>
<p>ἂψ δ' ἐλθὼν κατ' ἄρ' ἕζετ' ἐπὶ προὔχοντι μελάθρῳ, </p>
<p>φωνῇ δὲ βροτέῃ κατερήτυε φώνησέν τε:  </p>
<p>θάρσει, Ἰκαρίου κούρη τηλεκλειτοῖο:  </p>
<p>οὐκ ὄναρ, ἀλλ' ὕπαρ ἐσθλόν, ὅ τοι τετελεσμένον ἔσται. </p>
<p>χῆνες μὲν μνηστῆρες, ἐγὼ δέ τοι αἰετὸς ὄρνις </p>
<p>ἦα πάρος, νῦν αὖτε τεὸς πόσις εἰλήλουθα, </p>
<p>ὃς πᾶσι μνηστῆρσιν ἀεικέα πότμον ἐφήσω. </p>
<p>ὣς ἔφατ', αὐτὰρ ἐμὲ μελιηδὴς ὕπνος ἀνῆκε:  </p>
<p>παπτήνασα δὲ χῆνας ἐνὶ μεγάροισι νόησα </p>
<p>πυρὸν ἐρεπτομένους παρὰ πύελον, ἧχι πάρος περ. </p>
<p>τὴν δ' ἀπαμειβόμενος προσέφη πολύμητις Ὀδυσσεύς: </p>
<p>ὦ γύναι, οὔ πως ἔστιν ὑποκρίνασθαι ὄνειρον </p>
<p>ἄλλῃ ἀποκλίναντ', ἐπεὶ ἦ ῥά τοι αὐτὸς Ὀδυσσεὺς </p>
<p>πέφραδ' ὅπως τελέει:  μνηστῆρσι δὲ φαίνετ' ὄλεθρος </p>
<p>πᾶσι μάλ', οὐδέ κέ τις θάνατον καὶ κῆρας ἀλύξει. </p>
<p>τὸν δ' αὖτε προσέειπε περίφρων Πηνελόπεια:  </p>
<p>ξεῖν', ἦ τοι μὲν ὄνειροι ἀμήχανοι ἀκριτόμυθοι </p>
<p>γίγνοντ', οὐδέ τι πάντα τελείεται ἀνθρώποισι. </p>
<p>δοιαὶ γάρ τε πύλαι ἀμενηνῶν εἰσὶν ὀνείρων:  </p>
<p>αἱ μὲν γὰρ κεράεσσι τετεύχαται, αἱ δ' ἐλέφαντι:  </p>
<p>τῶν οἳ μέν κ' ἔλθωσι διὰ πριστοῦ ἐλέφαντος, </p>
<p>οἵ ῥ' ἐλεφαίρονται, ἔπε' ἀκράαντα φέροντες: </p>
<p>οἱ δὲ διὰ ξεστῶν κεράων ἔλθωσι θύραζε, </p>
<p>οἵ ῥ' ἔτυμα κραίνουσι, βροτῶν ὅτε κέν τις ἴδηται. </p>
<p>ἀλλ' ἐμοὶ οὐκ ἐντεῦθεν ὀΐομαι αἰνὸν ὄνειρον </p>
<p>ἐλθέμεν:  ἦ κ' ἀσπαστὸν ἐμοὶ καὶ παιδὶ γένοιτο. </p>
<p>ἄλλο δέ τοι ἐρέω, σὺ δ' ἐνὶ φρεσὶ βάλλεο σῇσιν:  </p>
<p>ἥδε δὴ ἠὼς εἶσι δυσώνυμος, ἥ μ' Ὀδυσῆος </p>
<p>οἴκου ἀποσχήσει:  νῦν γὰρ καταθήσω ἄεθλον, </p>
<p>τοὺς πελέκεας, τοὺς κεῖνος ἐνὶ μεγάροισιν ἑοῖσιν </p>
<p>ἵστασχ' ἑξείης, δρυόχους ὥς, δώδεκα πάντας: </p>
<p>στὰς δ' ὅ γε πολλὸν ἄνευθε διαρρίπτασκεν ὀϊστόν. </p>
<p>νῦν δὲ μνηστήρεσσιν ἄεθλον τοῦτον ἐφήσω:  </p>
<p>ὃς δέ κε ῥηΐτατ' ἐντανύσῃ βιὸν ἐν παλάμῃσι </p>
<p>καὶ διοϊστεύσῃ πελέκεων δυοκαίδεκα πάντων, </p>
<p>τῷ κεν ἅμ' ἑσποίμην, νοσφισσαμένη τόδε δῶμα </p>
<p>κουρίδιον, μάλα καλόν, ἐνίπλειον βιότοιο:  </p>
<p>τοῦ ποτὲ μεμνήσεσθαι ὀΐομαι ἔν περ ὀνείρῳ. </p>
<p>τὴν δ' ἀπαμειβόμενος προσέφη πολύμητις Ὀδυσσεύς </p>
<p>ὦ γύναι αἰδοίη Λαερτιάδεω Ὀδυσῆος, </p>
<p>μηκέτι νῦν ἀνάβαλλε δόμοις ἔνι τοῦτον ἄεθλον:  </p>
<p>πρὶν γάρ τοι πολύμητις ἐλεύσεται ἐνθάδ' Ὀδυσσεύς, </p>
<p>πρὶν τούτους τόδε τόξον ἐΰξοον ἀμφαφόωντας </p>
<p>νευρήν τ' ἐντανύσαι διοϊστεῦσαί τε σιδήρου. </p>
<p>τὸν δ' αὖτε προσέειπε περίφρων Πηνελόπεια:  </p>
<p>εἴ κ' ἐθέλοις μοι, ξεῖνε, παρήμενος ἐν μεγάροισι </p>
<p>τέρπειν, οὔ κέ μοι ὕπνος ἐπὶ βλεφάροισι χυθείη. </p>
<p>ἀλλ' οὐ γάρ πως ἔστιν ἀΰπνους ἔμμεναι αἰεὶ </p>
<p>ἀνθρώπους: ἐπὶ γάρ τοι ἑκάστῳ μοῖραν ἔθηκαν </p>
<p>ἀθάνατοι θνητοῖσιν ἐπὶ ζείδωρον ἄρουραν. </p>
<p>ἀλλ' ἦ τοι μὲν ἐγὼν ὑπερώϊον εἰσαναβᾶσα </p>
<p>λέξομαι εἰς εὐνήν, ἥ μοι στονόεσσα τέτυκται, </p>
<p>αἰεὶ δάκρυσ' ἐμοῖσι πεφυρμένη, ἐξ οὗ Ὀδυσσεὺς </p>
<p>ᾤχετ' ἐποψόμενος Κακοΐλιον οὐκ ὀνομαστήν. </p>
<p>ἔνθα κε λεξαίμην:  σὺ δὲ λέξεο τῷδ' ἐνὶ οἴκῳ, </p>
<p>ἢ χαμάδις στορέσας ἤ τοι κατὰ δέμνια θέντων. </p>
<p>ὣς εἰποῦσ' ἀνέβαιν' ὑπερώϊα σιγαλόεντα, </p>
<p>οὐκ οἴη, ἅμα τῇ γε καὶ ἀμφίπολοι κίον ἄλλαι. </p>
<p>ἐς δ' ὑπερῷ' ἀναβᾶσα σὺν ἀμφιπόλοισι γυναιξὶ </p>
<p>κλαῖεν ἔπειτ' Ὀδυσῆα, φίλον πόσιν, ὄφρα οἱ ὕπνον </p>
<p>ἡδὺν ἐπὶ βλεφάροισι βάλε γλαυκῶπις Ἀθήνη. </p></div1>
<div1 lines="394" n="20">
<p>αὐτὰρ ὁ ἐν προδόμῳ εὐνάζετο δῖος Ὀδυσσεύς: </p>
<p>κὰμ μὲν ἀδέψητον βοέην στόρεσ', αὐτὰρ ὕπερθε </p>
<p>κώεα πόλλ' ὀΐων, τοὺς ἱρεύεσκον Ἀχαιοί:  </p>
<p>Εὐρυνόμη δ' ἄρ' ἐπὶ χλαῖναν βάλε κοιμηθέντι. </p>
<p>ἔνθ' Ὀδυσεὺς μνηστῆρσι κακὰ φρονέων ἐνὶ θυμῷ </p>
<p>κεῖτ' ἐγρηγορόων:  ταὶ δ' ἐκ μεγάροιο γυναῖκες </p>
<p>ἤϊσαν, αἳ μνηστῆρσιν ἐμισγέσκοντο πάρος περ, </p>
<p>ἀλλήλῃσι γέλω τε καὶ εὐφροσύνην παρέχουσαι. </p>
<p>τοῦ δ' ὠρίνετο θυμὸς ἐνὶ στήθεσσι φίλοισι:  </p>
<p>πολλὰ δὲ μερμήριζε κατὰ φρένα καὶ κατὰ θυμόν, </p>
<p>ἠὲ μεταΐξας θάνατον τεύξειεν ἑκάστῃ, </p>
<p>ἦ ἔτ' ἐῷ μνηστῆρσιν ὑπερφιάλοισι μιγῆναι </p>
<p>ὕστατα καὶ πύματα, κραδίη δέ οἱ ἔνδον ὑλάκτει. </p>
<p>ὡς δὲ κύων ἀμαλῇσι περὶ σκυλάκεσσι βεβῶσα </p>
<p>ἄνδρ' ἀγνοιήσασ' ὑλάει μέμονέν τε μάχεσθαι, </p>
<p>ὥς ῥα τοῦ ἔνδον ὑλάκτει ἀγαιομένου κακὰ ἔργα:  </p>
<p>στῆθος δὲ πλήξας κραδίην ἠνίπαπε μύθῳ:  </p>
<p>τέτλαθι δή, κραδίη:  καὶ κύντερον ἄλλο ποτ' ἔτλης. </p>
<p>ἤματι τῷ ὅτε μοι μένος ἄσχετος ἤσθιε Κύκλωψ </p>
<p>ἰφθίμους ἑτάρους: σὺ δ' ἐτόλμας, ὄφρα σε μῆτις </p>
<p>ἐξάγαγ' ἐξ ἄντροιο ὀϊόμενον θανέεσθαι. </p>
<p>ὣς ἔφατ', ἐν στήθεσσι καθαπτόμενος φίλον ἦτορ:  </p>
<p>τῷ δὲ μάλ' ἐν πείσῃ κραδίη μένε τετληυῖα </p>
<p>νωλεμέως: ἀτὰρ αὐτὸς ἑλίσσετο ἔνθα καὶ ἔνθα. </p>
<p>ὡς δ' ὅτε γαστέρ' ἀνὴρ πολέος πυρὸς αἰθομένοιο, </p>
<p>ἐμπλείην κνίσης τε καὶ αἵματος, ἔνθα καὶ ἔνθα </p>
<p>αἰόλλῃ, μάλα δ' ὦκα λιλαίεται ὀπτηθῆναι, </p>
<p>ὣς ἄρ' ὅ γ' ἔνθα καὶ ἔνθα ἑλίσσετο, μερμηρίζων </p>
<p>ὅππως δὴ μνηστῆρσιν ἀναιδέσι χεῖρας ἐφήσει </p>
<p>μοῦνος ἐὼν πολέσι. σχεδόθεν δέ οἱ ἦλθεν Ἀθήνη </p>
<p>οὐρανόθεν καταβᾶσα:  δέμας δ' ἤϊκτο γυναικί:  </p>
<p>στῆ δ' ἄρ' ὑπὲρ κεφαλῆς καί μιν πρὸς μῦθον ἔειπε:  </p>
<p>τίπτ' αὖτ' ἐγρήσσεις, πάντων περὶ κάμμορε φωτῶν; </p>
<p>οἶκος μέν τοι ὅδ' ἐστί, γυνὴ δέ τοι ἥδ' ἐνὶ οἴκῳ </p>
<p>καὶ, πάϊς, οἷόν πού τις ἐέλδεται ἔμμεναι υἷα. </p>
<p>τὴν δ' ἀπαμειβόμενος προσέφη πολύμητις Ὀδυσσεύς: </p>
<p>ναὶ δὴ ταῦτά γε πάντα, θεά, κατὰ μοῖραν ἔειπες: </p>
<p>ἀλλά τί μοι τόδε θυμὸς ἐνὶ φρεσὶ μερμηρίζει, </p>
<p>ὅππως δὴ μνηστῆρσιν ἀναιδέσι χεῖρας ἐφήσω, </p>
<p>μοῦνος ἐών:  οἱ δ' αἰὲν ἀολλέες ἔνδον ἔασι. </p>
<p>πρὸς δ' ἔτι καὶ τόδε μεῖζον ἐνὶ φρεσὶ μερμηρίζω:  </p>
<p>εἴ περ γὰρ κτείναιμι Διός τε σέθεν τε ἕκητι, </p>
<p>πῆ κεν ὑπεκπροφύγοιμι; τά σε φράζεσθαι ἄνωγα. </p>
<p>τὸν δ' αὖτε προσέειπε θεὰ γλαυκῶπις Ἀθήνη:  </p>
<p>σχέτλιε, καὶ μέν τίς τε χερείονι πείθεθ' ἑταίρῳ, </p>
<p>ὅς περ θνητός τ' ἐστὶ καὶ οὐ τόσα μήδεα οἶδεν:  </p>
<p>αὐτὰρ ἐγὼ θεός εἰμι, διαμπερὲς ἥ σε φυλάσσω </p>
<p>ἐν πάντεσσι πόνοις. ἐρέω δέ τοι ἐξαναφανδόν:  </p>
<p>εἴ περ πεντήκοντα λόχοι μερόπων ἀνθρώπων </p>
<p>νῶϊ περισταῖεν, κτεῖναι μεμαῶτες Ἄρηϊ, </p>
<p>καί κεν τῶν ἐλάσαιο βόας καὶ ἴφια μῆλα. </p>
<p>ἀλλ' ἑλέτω σε καὶ ὕπνος: ἀνίη καὶ τὸ φυλάσσειν </p>
<p>πάννυχον ἐγρήσσοντα, κακῶν δ' ὑποδύσεαι ἤδη. </p>
<p>ὣς φάτο, καί ῥά οἱ ὕπνον ἐπὶ βλεφάροισιν ἔχευεν, </p>
<p>αὐτὴ δ' ἂψ ἐς Ὄλυμπον ἀφίκετο δῖα θεάων. </p>
<p>εὖτε τὸν ὕπνος ἔμαρπτε, λύων μελεδήματα θυμοῦ, </p>
<p>λυσιμελής, ἄλοχος δ' ἄρ' ἐπέγρετο κεδνὰ ἰδυῖα:  </p>
<p>κλαῖε δ' ἄρ' ἐν λέκτροισι καθεζομένη μαλακοῖσιν. </p>
<p>αὐτὰρ ἐπεὶ κλαίουσα κορέσσατο ὃν κατὰ θυμόν, </p>
<p>Ἀρτέμιδι πρώτιστον ἐπεύξατο δῖα γυναικῶν:  </p>
<p>Ἄρτεμι, πότνα θεά, θύγατερ Διός, αἴθε μοι ἤδη </p>
<p>ἰὸν ἐνὶ στήθεσσι βαλοῦσ' ἐκ θυμὸν ἕλοιο </p>
<p>αὐτίκα νῦν, ἢ ἔπειτα μ' ἀναρπάξασα θύελλα </p>
<p>οἴχοιτο προφέρουσα κατ' ἠερόεντα κέλευθα, </p>
<p>ἐν προχοῇς δὲ βάλοι ἀψορρόου Ὠκεανοῖο. </p>
<p>ὡς δ' ὅτε Πανδαρέου κούρας ἀνέλοντο θύελλαι:  </p>
<p>τῇσι τοκῆας μὲν φθῖσαν θεοί, αἱ δ' ἐλίποντο </p>
<p>ὀρφαναὶ ἐν μεγάροισι, κόμισσε δὲ δῖ' Ἀφροδίτη </p>
<p>τυρῷ καὶ μέλιτι γλυκερῷ καὶ ἡδέϊ οἴνῳ:  </p>
<p>Ἥρη δ' αὐτῇσιν περὶ πασέων δῶκε γυναικῶν </p>
<p>εἶδος καὶ πινυτήν, μῆκος δ' ἔπορ' Ἄρτεμις ἁγνή, </p>
<p>ἔργα δ' Ἀθηναίη δέδαε κλυτὰ ἐργάζεσθαι. </p>
<p>εὖτ' Ἀφροδίτη δῖα προσέστιχε μακρὸν Ὄλυμπον, </p>
<p>κούρῃς αἰτήσουσα τέλος θαλεροῖο γάμοιο </p>
<p>ἐς Δία τερπικέραυνον, ὁ γάρ τ' εὖ οἶδεν ἅπαντα, </p>
<p>μοῖράν τ' ἀμμορίην τε καταθνητῶν ἀνθρώπων </p>
<p>τόφρα δὲ τὰς κούρας ἅρπυιαι ἀνηρείψαντο </p>
<p>καί ῥ' ἔδοσαν στυγερῇσιν ἐρινύσιν ἀμφιπολεύειν:  </p>
<p>ὣς ἔμ' ἀϊστώσειαν Ὀλύμπια δώματ' ἔχοντες, </p>
<p>ἠέ μ' ἐϋπλόκαμος βάλοι Ἄρτεμις, ὄφρ' Ὀδυσῆα </p>
<p>ὀσσομένη καὶ γαῖαν ὕπο στυγερὴν ἀφικοίμην, </p>
<p>μηδέ τι χείρονος ἀνδρὸς ἐϋφραίνοιμι νόημα. </p>
<p>ἀλλὰ τὸ μὲν καὶ ἀνεκτὸν ἔχει κακόν, ὁππότε κέν τις </p>
<p>ἤματα μὲν κλαίῃ, πυκινῶς ἀκαχήμενος ἦτορ, </p>
<p>νύκτας δ' ὕπνος ἔχῃσινὁ γάρ τ' ἐπέλησεν ἁπάντων, </p>
<p>ἐσθλῶν ἠδὲ κακῶν, ἐπεὶ ἄρ βλέφαρ' ἀμφικαλύψῃ </p>
<p>αὐτὰρ ἐμοὶ καὶ ὀνείρατ' ἐπέσσευεν κακὰ δαίμων. </p>
<p>τῇδε γὰρ αὖ μοι νυκτὶ παρέδραθεν εἴκελος αὐτῷ, </p>
<p>τοῖος ἐὼν οἷος ᾖεν ἅμα στρατῷ:  αὐτὰρ ἐμὸν κῆρ </p>
<p>χαῖρ', ἐπεὶ οὐκ ἐφάμην ὄναρ ἔμμεναι, ἀλλ' ὕπαρ ἤδη. </p>
<p>ὣς ἔφατ', αὐτίκα δὲ χρυσόθρονος ἤλυθεν Ἠώς. </p>
<p>τῆς δ' ἄρα κλαιούσης ὄπα σύνθετο δῖος Ὀδυσσεύς: </p>
<p>μερμήριζε δ' ἔπειτα, δόκησε δέ οἱ κατὰ θυμὸν </p>
<p>ἤδη γιγνώσκουσα παρεστάμεναι κεφαλῆφι. </p>
<p>χλαῖναν μὲν συνελὼν καὶ κώεα, τοῖσιν ἐνεῦδεν, </p>
<p>ἐς μέγαρον κατέθηκεν ἐπὶ θρόνου, ἐκ δὲ βοείην </p>
<p>θῆκε θύραζε φέρων, Διὶ δ' εὔξατο χεῖρας ἀνασχών:  </p>
<p>Ζεῦ πάτερ, εἴ μ' ἐθέλοντες ἐπὶ τραφερήν τε καὶ ὑγρὴν </p>
<p>ἤγετ' ἐμὴν ἐς γαῖαν, ἐπεί μ' ἐκακώσατε λίην, </p>
<p>φήμην τίς μοι φάσθω ἐγειρομένων ἀνθρώπων </p>
<p>ἔνδοθεν, ἔκτοσθεν δὲ Διὸς τέρας ἄλλο φανήτω. </p>
<p>ὣς ἔφατ' εὐχόμενος: τοῦ δ' ἔκλυε μητίετα Ζεύς, </p>
<p>αὐτίκα δ' ἐβρόντησεν ἀπ' αἰγλήεντος Ὀλύμπου, </p>
<p>ὑψόθεν ἐκ νεφέων:  γήθησε δὲ δῖος Ὀδυσσεύς. </p>
<p>φήμην δ' ἐξ οἴκοιο γυνὴ προέηκεν ἀλετρὶς </p>
<p>πλησίον, ἔνθ' ἄρα οἱ μύλαι ἥατο ποιμένι λαῶν, </p>
<p>τῇσιν δώδεκα πᾶσαι ἐπερρώοντο γυναῖκες </p>
<p>ἄλφιτα τεύχουσαι καὶ ἀλείατα, μυελὸν ἀνδρῶν. </p>
<p>αἱ μὲν ἄρ' ἄλλαι εὗδον, ἐπεὶ κατὰ πυρὸν ἄλεσσαν, </p>
<p>ἡ δὲ μί' οὔπω παύετ', ἀφαυροτάτη δ' ἐτέτυκτο:  </p>
<p>ἥ ῥα μύλην στήσασα ἔπος φάτο, σῆμα ἄνακτι:  </p>
<p>Ζεῦ πάτερ, ὅς τε θεοῖσι καὶ ἀνθρώποισιν ἀνάσσεις, </p>
<p>ἦ μεγάλ' ἐβρόντησας ἀπ' οὐρανοῦ ἀστερόεντος, </p>
<p>οὐδέ ποθι νέφος ἐστί:  τέρας νύ τεῳ τόδε φαίνεις. </p>
<p>κρῆνον νῦν καὶ ἐμοὶ δειλῇ ἔπος, ὅττι κεν εἴπω:  </p>
<p>μνηστῆρες πύματόν τε καὶ ὕστατον ἤματι τῷδε </p>
<p>ἐν μεγάροις Ὀδυσῆος ἑλοίατο δαῖτ' ἐρατεινήν, </p>
<p>οἳ δή μοι καμάτῳ θυμαλγέι:  γούνατ' ἔλυσαν </p>
<p>ἄλφιτα τευχούσῃ:  νῦν ὕστατα δειπνήσειαν. </p>
<p>ὣς ἄρ' ἔφη, χαῖρεν δὲ κλεηδόνι δῖος Ὀδυσσεὺς </p>
<p>Ζηνός τε βροντῇ:  φάτο γὰρ τίσασθαι ἀλείτας. </p>
<p>αἱ δ' ἄλλαι δμῳαὶ κατὰ δώματα κάλ' Ὀδυσῆος </p>
<p>ἀγρόμεναι ἀνέκαιον ἐπ' ἐσχάρῃ ἀκάματον πῦρ. </p>
<p>Τηλέμαχος δ' εὐνῆθεν ἀνίστατο, ἰσόθεος φώς, </p>
<p>εἵματα ἑσσάμενος: περὶ δὲ ξίφος ὀξὺ θέτ' ὤμῳ:  </p>
<p>ποσσὶ δ' ὑπὸ λιπαροῖσιν ἐδήσατο καλὰ πέδιλα, </p>
<p>εἵλετο δ' ἄλκιμον ἔγχος, ἀκαχμένον ὀξέι:  χαλκῷ:  </p>
<p>στῆ δ' ἄρ' ἐπ' οὐδὸν ἰών, πρὸς δ' Εὐρύκλειαν ἔειπε:  </p>
<p>μαῖα φίλη, τὸν ξεῖνον ἐτιμήσασθ' ἐνὶ οἴκῳ </p>
<p>εὐνῇ καὶ σίτῳ, ἦ αὔτως κεῖται ἀκηδής; </p>
<p>τοιαύτη γὰρ ἐμὴ μήτηρ, πινυτή περ ἐοῦσα:  </p>
<p>ἐμπλήγδην ἕτερόν γε τίει μερόπων ἀνθρώπων </p>
<p>χείρονα, τὸν δέ τ' ἀρείον' ἀτιμήσασ' ἀποπέμπει. </p>
<p>τὸν δ' αὖτε προσέειπε περίφρων Εὐρύκλεια:  </p>
<p>οὐκ ἄν μιν νῦν, τέκνον, ἀναίτιον αἰτιόῳο. </p>
<p>οἶνον μὲν γὰρ πῖνε καθήμενος, ὄφρ' ἔθελ' αὐτός, </p>
<p>σίτου δ' οὐκέτ' ἔφη πεινήμεναι:  εἴρετο γάρ μιν. </p>
<p>ἀλλ' ὅτε δὴ κοίτοιο καὶ ὕπνου μιμνήσκοιτο, </p>
<p>ἡ μὲν δέμνι' ἄνωγεν ὑποστορέσαι δμῳῇσιν, </p>
<p>αὐτὰρ ὅ γ', ὥς τις πάμπαν ὀϊζυρὸς καὶ ἄποτμος, </p>
<p>οὐκ ἔθελ' ἐν λέκτροισι καὶ ἐν ῥήγεσσι καθεύδειν, </p>
<p>ἀλλ' ἐν ἀδεψήτῳ βοέῃ καὶ κώεσιν οἰῶν </p>
<p>ἔδραθ' ἐνὶ προδόμῳ:  χλαῖναν δ' ἐπιέσσαμεν ἡμεῖς. </p>
<p>ὣς φάτο, Τηλέμαχος δὲ διὲκ μεγάροιο βεβήκει </p>
<p>ἔγχος ἔχων, ἅμα τῷ γε δύω κύνες ἀργοὶ ἕποντο. </p>
<p>βῆ δ' ἴμεν εἰς ἀγορὴν μετ' ἐϋκνήμιδας Ἀχαιούς. </p>
<p>ἡ δ' αὖτε δμῳῇσιν ἐκέκλετο δῖα γυναικῶν, </p>
<p>Εὐρύκλει', Ὦπος θυγάτηρ Πεισηνορίδαο:  </p>
<p>ἀγρεῖθ', αἱ μὲν δῶμα κορήσατε ποιπνύσασαι, </p>
<p>ῥάσσατέ τ', ἔν τε θρόνοις εὐποιήτοισι τάπητας </p>
<p>βάλλετε πορφυρέους: αἱ δὲ σπόγγοισι τραπέζας </p>
<p>πάσας ἀμφιμάσασθε, καθήρατε δὲ κρητῆρας </p>
<p>καὶ δέπα ἀμφικύπελλα τετυγμένα:  ταὶ δὲ μεθ' ὕδωρ </p>
<p>ἔρχεσθε κρήνηνδε, καὶ οἴσετε θᾶσσον ἰοῦσαι. </p>
<p>οὐ γὰρ δὴν μνηστῆρες ἀπέσσονται μεγάροιο, </p>
<p>ἀλλὰ μάλ' ἦρι νέονται, ἐπεὶ καὶ πᾶσιν ἑορτή. </p>
<p>ὣς ἔφαθ', αἱ δ' ἄρα τῆς μάλα μὲν κλύον ἠδ' ἐπίθοντο. </p>
<p>αἱ μὲν ἐείκοσι βῆσαν ἐπὶ κρήνην μελάνυδρον, </p>
<p>αἱ δ' αὐτοῦ κατὰ δώματ' ἐπισταμένως πονέοντο. </p>
<p>ἐς δ' ἦλθον δρηστῆρες Ἀχαιῶν. οἱ μὲν ἔπειτα </p>
<p>εὖ καὶ ἐπισταμένως κέασαν ξύλα, ταὶ δὲ γυναῖκες </p>
<p>ἦλθον ἀπὸ κρήνης: ἐπὶ δέ σφισιν ἦλθε συβώτης </p>
<p>τρεῖς σιάλους κατάγων, οἳ ἔσαν μετὰ πᾶσιν ἄριστοι. </p>
<p>καὶ τοὺς μέν ῥ' εἴασε καθ' ἕρκεα καλὰ νέμεσθαι, </p>
<p>αὐτὸς δ' αὖτ' Ὀδυσῆα προσηύδα μειλιχίοισι:  </p>
<p>ξεῖν', ἦ ἄρ τί σε μᾶλλον Ἀχαιοὶ εἰσορόωσιν, </p>
<p>ἦέ σ' ἀτιμάζουσι κατὰ μέγαρ', ὡς τὸ πάρος περ; </p>
<p>τὸν δ' ἀπαμειβόμενος προσέφη πολυμήτις Ὀδυσσεύς: </p>
<p>αἲ γὰρ δή, Εὔμαιε, θεοὶ τισαίατο λώβην, </p>
<p>ἣν οἵδ' ὑβρίζοντες ἀτάσθαλα μηχανόωνται </p>
<p>οἴκῳ ἐν ἀλλοτρίῳ, οὐδ' αἰδοῦς μοῖραν ἔχουσιν. </p>
<p>ὣς οἱ μὲν τοιαῦτα πρὸς ἀλλήλους ἀγόρευον, </p>
<p>ἀγχίμολον δέ σφ' ἦλθε Μελάνθιος, αἰπόλος αἰγῶν. </p>
<p>αἶγας ἄγων αἳ πᾶσι μετέρεπον αἰπολίοισι, </p>
<p>δεῖπνον μνηστήρεσσι. δύω δ' ἅμ' ἕποντο νομῆες. </p>
<p>καὶ τὰς μὲν κατέδησεν ὑπ' αἰθούσῃ ἐριδούπῳ, </p>
<p>αὐτὸς δ' αὖτ' Ὀδυσῆα προσηύδα κερτομίοισι:  </p>
<p>ξεῖν', ἔτι καὶ νῦν ἐνθάδ' ἀνιήσεις κατὰ δῶμα </p>
<p>ἀνέρας αἰτίζων, ἀτὰρ οὐκ ἔξεισθα θύραζε; </p>
<p>πάντως οὐκέτι νῶϊ διακρινέεσθαι ὀΐω </p>
<p>πρὶν χειρῶν γεύσασθαι, ἐπεὶ σύ περ οὐ κατὰ κόσμον </p>
<p>αἰτίζεις: εἰσὶν δὲ καὶ ἄλλαι δαῖτες Ἀχαιῶν. </p>
<p>ὣς φάτο, τὸν δ' οὔ τι προσέφη πολύμητις Ὀδυσσεύς, </p>
<p>ἀλλ' ἀκέων κίνησε κάρη, κακὰ βυσσοδομεύων. </p>
<p>τοῖσι δ' ἐπὶ τρίτος ἦλθε Φιλοίτιος, ὄρχαμος ἀνδρῶν, </p>
<p>βοῦν στεῖραν μνηστῆρσιν ἄγων καὶ πίονας αἶγας. </p>
<p>πορθμῆες δ' ἄρα τούς γε διήγαγον, οἵ τε καὶ ἄλλους </p>
<p>ἀνθρώπους πέμπουσιν, ὅτις σφέας εἰσαφίκηται. </p>
<p>καὶ τὰ μὲν εὖ κατέδησεν ὑπ' αἰθούσῃ ἐριδούπῳ, </p>
<p>αὐτὸς δ' αὖτ' ἐρέεινε συβώτην ἄγχι παραστάς: </p>
<p>τίς δὴ ὅδε ξεῖνος νέον εἰλήλουθε, συβῶτα, </p>
<p>ἡμέτερον πρὸς δῶμα; τέων δ' ἐξ εὔχεται εἶναι </p>
<p>ἀνδρῶν; ποῦ δέ νύ οἱ γενεὴ καὶ πατρὶς ἄρουρα; </p>
<p>δύσμορος, ἦ τε ἔοικε δέμας βασιλῆϊ ἄνακτι:  </p>
<p>ἀλλὰ θεοὶ δυόωσι πολυπλάγκτους ἀνθρώπους, </p>
<p>ὁππότε καὶ βασιλεῦσιν ἐπικλώσωνται ὀϊζύν. </p>
<p>ἦ καὶ δεξιτερῇ δειδίσκετο χειρὶ παραστάς, </p>
<p>καί μιν φωνήσας ἔπεα πτερόεντα προσηύδα:  </p>
<p>χαῖρε, πάτερ ὦ ξεῖνε:  γένοιτό τοι ἔς περ ὀπίσσω </p>
<p>ὄλβος: ἀτὰρ μὲν νῦν γε κακοῖς ἔχεαι πολέεσσι. </p>
<p>Ζεῦ πάτερ, οὔ τις σεῖο θεῶν ὀλοώτερος ἄλλος: </p>
<p>οὐκ ἐλεαίρεις ἄνδρας, ἐπὴν δὴ γείνεαι αὐτός, </p>
<p>μισγέμεναι κακότητι καὶ ἄλγεσι λευγαλέοισιν. </p>
<p>ἴδιον, ὡς ἐνόησα, δεδάκρυνται δέ μοι ὄσσε </p>
<p>μνησαμένῳ Ὀδυσῆος, ἐπεὶ καὶ κεῖνον ὀΐω </p>
<p>τοιάδε λαίφε' ἔχοντα κατ' ἀνθρώπους ἀλάλησθαι, </p>
<p>εἴ που ἔτι ζώει καὶ ὁρᾷ φάος ἠελίοιο. </p>
<p>εἰ δ' ἤδη τέθνηκε καὶ εἰν Ἀΐδαο δόμοισιν, </p>
<p>ὤ μοι ἔπειτ' Ὀδυσῆος ἀμύμονος, ὅς μ' ἐπὶ βουσὶν </p>
<p>εἷσ' ἔτι τυτθὸν ἐόντα Κεφαλλήνων ἐνὶ δήμῳ. </p>
<p>νῦν δ' αἱ μὲν γίγνονται ἀθέσφατοι, οὐδέ κεν ἄλλως </p>
<p>ἀνδρί γ' ὑποσταχύοιτο βοῶν γένος εὐρυμετώπων:  </p>
<p>τὰς δ' ἄλλοι με κέλονται ἀγινέμεναί σφισιν αὐτοῖς </p>
<p>ἔδμεναι:  οὐδέ τι παιδὸς ἐνὶ μεγάροις ἀλέγουσιν, </p>
<p>οὐδ' ὄπιδα τρομέουσι θεῶν:  μεμάασι γὰρ ἤδη </p>
<p>κτήματα δάσσασθαι δὴν οἰχομένοιο ἄνακτος. </p>
<p>αὐτὰρ ἐμοὶ τόδε θυμὸς ἐνὶ στήθεσσι φίλοισι </p>
<p>πόλλ' ἐπιδινεῖται:  μάλα μὲν κακὸν υἷος ἐόντος </p>
<p>ἄλλων δῆμον ἱκέσθαι ἰόντ' αὐτῇσι βόεσσιν, </p>
<p>ἄνδρας ἐς ἀλλοδαπούς: τὸ δὲ ῥίγιον, αὖθι μένοντα </p>
<p>βουσὶν ἐπ' ἀλλοτρίῃσι καθήμενον ἄλγεα πάσχειν. </p>
<p>καί κεν δὴ πάλαι ἄλλον ὑπερμενέων βασιλήων </p>
<p>ἐξικόμην φεύγων, ἐπεὶ οὐκέτ' ἀνεκτὰ πέλονται:  </p>
<p>ἀλλ' ἔτι τὸν δύστηνον ὀΐομαι, εἴ ποθεν ἐλθὼν </p>
<p>ἀνδρῶν μνηστήρων σκέδασιν κατὰ δώματα θείῃ. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>βουκόλ', ἐπεὶ οὔτε κακῷ οὔτ' ἄφρονι φωτὶ ἔοικας, </p>
<p>γιγνώσκω δὲ καὶ αὐτὸς ὅ τοι πινυτὴ φρένας ἵκει, </p>
<p>τοὔνεκά τοι ἐρέω καὶ ἐπὶ μέγαν ὅρκον ὀμοῦμαι:  </p>
<p>ἴστω νῦν Ζεὺς πρῶτα θεῶν ξενίη τε τράπεζα </p>
<p>ἱστίη τ' Ὀδυσῆος ἀμύμονος, ἣν ἀφικάνω, </p>
<p>ἦ σέθεν ἐνθάδ' ἐόντος ἐλεύσεται οἴκαδ' Ὀδυσσεύς: </p>
<p>σοῖσιν δ' ὀφθαλμοῖσιν ἐπόψεαι, αἴ κ' ἐθέλῃσθα, </p>
<p>κτεινομένους μνηστῆρας, οἳ ἐνθάδε κοιρανέουσιν. </p>
<p>τὸν δ' αὖτε προσέειπε βοῶν ἐπιβουκόλος ἀνήρ:  </p>
<p>αἲ γὰρ τοῦτο, ξεῖνε, ἔπος τελέσειε Κρονίων:  </p>
<p>γνοίης χ' οἵη ἐμὴ δύναμις καὶ χεῖρες ἕπονται. </p>
<p>ὣς δ' αὔτως Εὔμαιος ἐπεύξατο πᾶσι θεοῖσι </p>
<p>νοστῆσαι Ὀδυσῆα πολύφρονα ὅνδε δόμονδε. </p>
<p>ὣς οἱ μὲν τοιαῦτα πρὸς ἀλλήλους ἀγόρευον, </p>
<p>μνηστῆρες δ' ἄρα Τηλεμάχῳ θάνατόν τε μόρον τε </p>
<p>ἤρτυον:  αὐτὰρ ὁ τοῖσιν ἀριστερὸς ἤλυθεν ὄρνις, </p>
<p>αἰετὸς ὑψιπέτης, ἔχε δὲ τρήρωνα πέλειαν. </p>
<p>τοῖσιν δ' Ἀμφίνομος ἀγορήσατο καὶ μετέειπεν:  </p>
<p>ὦ φίλοι, οὐχ ἡμῖν συνθεύσεται ἥδε γε βουλή, </p>
<p>Τηλεμάχοιο φόνος: ἀλλὰ μνησώμεθα δαιτός. </p>
<p>ὣς ἔφατ' Ἀμφίνομος, τοῖσιν δ' ἐπιήνδανε μῦθος. </p>
<p>ἐλθόντες δ' ἐς δώματ' Ὀδυσσῆος θείοιο </p>
<p>χλαίνας μὲν κατέθεντο κατὰ κλισμούς τε θρόνους τε, </p>
<p>οἱ δ' ἱέρευον ὄϊς μεγάλους καὶ πίονας αἶγας, </p>
<p>ἵρευον δὲ σύας σιάλους καὶ βοῦν ἀγελαίην:  </p>
<p>σπλάγχνα δ' ἄρ' ὀπτήσαντες ἐνώμων, ἐν δέ τε οἶνον </p>
<p>κρητῆρσιν κερόωντο:  κύπελλα δὲ νεῖμε συβώτης. </p>
<p>σῖτον δέ σφ' ἐπένειμε Φιλοίτιος, ὄρχαμος ἀνδρῶν, </p>
<p>καλοῖς ἐν κανέοισιν, ἐῳνοχόει δὲ Μελανθεύς. </p>
<p>οἱ δ' ἐπ' ὀνείαθ' ἑτοῖμα προκείμενα χεῖρας ἴαλλον. </p>
<p>Τηλέμαχος δ' Ὀδυσῆα καθίδρυε, κέρδεα νωμῶν, </p>
<p>ἐντὸς ἐϋσταθέος μεγάρου, παρὰ λάϊνον οὐδόν, </p>
<p>δίφρον ἀεικέλιον καταθεὶς ὀλίγην τε τράπεζαν:  </p>
<p>πὰρ δ' ἐτίθει σπλάγχνων μοίρας, ἐν δ' οἶνον ἔχευεν </p>
<p>ἐν δέπαϊ χρυσέῳ, καί μιν πρὸς μῦθον ἔειπεν:  </p>
<p>ἐνταυθοῖ νῦν ἧσο μετ' ἀνδράσιν οἰνοποτάζων:  </p>
<p>κερτομίας δέ τοι αὐτὸς ἐγὼ καὶ χεῖρας ἀφέξω </p>
<p>πάντων μνηστήρων, ἐπεὶ οὔ τοι δήμιός ἐστιν </p>
<p>οἶκος ὅδ', ἀλλ' Ὀδυσῆος, ἐμοὶ δ' ἐκτήσατο κεῖνος. </p>
<p>ὑμεῖς δέ, μνηστῆρες, ἐπίσχετε θυμὸν ἐνιπῆς </p>
<p>καὶ χειρῶν, ἵνα μή τις ἔρις καὶ νεῖκος ὄρηται. </p>
<p>ὣς ἔφαθ', οἱ δ' ἄρα πάντες ὀδὰξ ἐν χείλεσι φύντες </p>
<p>Τηλέμαχον θαύμαζον, ὃ θαρσαλέως ἀγόρευε. </p>
<p>τοῖσιν δ' Ἀντίνοος μετέφη, Εὐπείθεος υἱός: </p>
<p>καὶ χαλεπόν περ ἐόντα δεχώμεθα μῦθον, Ἀχαιοί, </p>
<p>Τηλεμάχου:  μάλα δ' ἧμιν ἀπειλήσας ἀγορεύει. </p>
<p>οὐ γὰρ Ζεὺς εἴασε Κρονίων:  τῷ κέ μιν ἤδη </p>
<p>παύσαμεν ἐν μεγάροισι, λιγύν περ ἐόντ' ἀγορητήν. </p>
<p>ὣς ἔφατ' Ἀντίνοος: ὁ δ' ἄρ' οὐκ ἐμπάζετο μύθων. </p>
<p>κήρυκες δ' ἀνὰ ἄστυ θεῶν ἱερὴν ἑκατόμβην </p>
<p>ἦγον:  τοὶ δ' ἀγέροντο κάρη κομόωντες Ἀχαιοὶ </p>
<p>ἄλσος ὕπο σκιερὸν ἑκατηβόλου Ἀπόλλωνος. </p>
<p>οἱ δ' ἐπεὶ ὤπτησαν κρέ' ὑπέρτερα καὶ ἐρύσαντο, </p>
<p>μοίρας δασσάμενοι δαίνυντ' ἐρικυδέα δαῖτα:  </p>
<p>πὰρ δ' ἄρ' Ὀδυσσῆϊ μοῖραν θέσαν οἳ πονέοντο </p>
<p>ἴσην, ὡς αὐτοί περ ἐλάγχανον:  ὣς γὰρ ἀνώγει </p>
<p>Τηλέμαχος, φίλος υἱὸς Ὀδυσσῆος θείοιο. </p>
<p>μνηστῆρας δ' οὐ πάμπαν ἀγήνορας εἴα Ἀθήνη </p>
<p>λώβης ἴσχεσθαι θυμαλγέος, ὄφρ' ἔτι μᾶλλον </p>
<p>δύη ἄχος κραδίην Λαερτιάδην Ὀδυσῆα. </p>
<p>ἦν δέ τις ἐν μνηστῆρσιν ἀνὴρ ἀθεμίστια εἰδώς, </p>
<p>Κτήσιππος δ' ὄνομ' ἔσκε, Σάμῃ δ' ἐνὶ οἰκία ναῖεν:  </p>
<p>ὃς δή τοι κτεάτεσσι πεποιθὼς θεσπεσίοισι </p>
<p>μνάσκετ' Ὀδυσσῆος δὴν οἰχομένοιο δάμαρτα. </p>
<p>ὅς ῥα τότε μνηστῆρσιν ὑπερφιάλοισι μετηύδα:  </p>
<p>κέκλυτέ μευ, μνηστῆρες ἀγήνορες, ὄφρα τι εἴπω:  </p>
<p>μοῖραν μὲν δὴ ξεῖνος ἔχει πάλαι, ὡς ἐπέοικεν, </p>
<p>ἴσην:  οὐ γὰρ καλὸν ἀτέμβειν οὐδὲ δίκαιον </p>
<p>ξείνους Τηλεμάχου, ὅς κεν τάδε δώμαθ' ἵκηται. </p>
<p>ἀλλ' ἄγε οἱ καὶ ἐγὼ δῶ ξείνιον, ὄφρα καὶ αὐτὸς </p>
<p>ἠὲ λοετροχόῳ δώῃ γέρας ἠέ τῳ ἄλλῳ </p>
<p>δμώων, οἳ κατὰ δώματ' Ὀδυσσῆος θείοιο. </p>
<p>ὣς εἰπὼν ἔρριψε βοὸς πόδα χειρὶ παχείῃ. </p>
<p>κείμενον ἐκ κανέοιο λαβών:  ὁ δ' ἀλεύατ' Ὀδυσσεὺς </p>
<p>ἦκα παρακλίνας κεφαλήν, μείδησε δὲ θυμῷ </p>
<p>σαρδάνιον μάλα τοῖον:  ὁ δ' εὔδμητον βάλε τοῖχον. </p>
<p>Κτήσιππον δ' ἄρα Τηλέμαχος ἠνίπαπε μύθῳ:  </p>
<p>Κτήσιππ', ἦ μάλα τοι τόδε κέρδιον ἔπλετο θυμῷ:  </p>
<p>οὐκ ἔβαλες τὸν ξεῖνον:  ἀλεύατο γὰρ βέλος αὐτός. </p>
<p>ἦ γάρ κέν σε μέσον βάλον ἔγχεϊ ὀξυόεντι, </p>
<p>καί κέ τοι ἀντὶ γάμοιο πατὴρ τάφον ἀμφεπονεῖτο </p>
<p>ἐνθάδε. τῷ μή τίς μοι ἀεικείας ἐνὶ οἴκῳ </p>
<p>φαινέτω:  ἤδη γὰρ νοέω καὶ οἶδα ἕκαστα, </p>
<p>ἐσθλά τε καὶ τὰ χέρηα:  πάρος δ' ἔτι νήπιος ἦα. </p>
<p>ἀλλ' ἔμπης τάδε μὲν καὶ τέτλαμεν εἰσορόωντες, </p>
<p>μήλων σφαζομένων οἴνοιό τε πινομένοιο </p>
<p>καὶ σίτου:  χαλεπὸν γὰρ ἐρυκακέειν ἕνα πολλούς. </p>
<p>ἀλλ' ἄγε μηκέτι μοι κακὰ ῥέζετε δυσμενέοντες: </p>
<p>εἰ δ' ἤδη μ' αὐτὸν κτεῖναι μενεαίνετε χαλκῷ, </p>
<p>καί κε τὸ βουλοίμην, καί κεν πολὺ κέρδιον εἴη </p>
<p>τεθνάμεν ἢ τάδε γ' αἰὲν ἀεικέα ἔργ' ὁράασθαι, </p>
<p>ξείνους τε στυφελιζομένους δμῳάς τε γυναῖκας </p>
<p>ῥυστάζοντας ἀεικελίως κατὰ δώματα καλά. </p>
<p>ὣς ἔφαθ', οἱ δ' ἄρα πάντες ἀκὴν ἐγένοντο σιωπῇ:  </p>
<p>ὀψὲ δὲ δὴ μετέειπε Δαμαστορίδης Ἀγέλαος: </p>
<p>ὦ φίλοι, οὐκ ἂν δή τις ἐπὶ ῥηθέντι δικαίῳ </p>
<p>ἀντιβίοις ἐπέεσσι καθαπτόμενος χαλεπαίνοι:  </p>
<p>μήτε τι τὸν ξεῖνον στυφελίζετε μήτε τιν' ἄλλον </p>
<p>δμώων, οἳ κατὰ δώματ' Ὀδυσσῆος θείοιο. </p>
<p>Τηλεμάχῳ δέ κε μῦθον ἐγὼ καὶ μητέρι φαίην </p>
<p>ἤπιον, εἴ σφωϊν κραδίῃ ἅδοι ἀμφοτέροιϊν. </p>
<p>ὄφρα μὲν ὑμῖν θυμὸς ἐνὶ στήθεσσιν ἐώλπει </p>
<p>νοστήσειν Ὀδυσῆα πολύφρονα ὅνδε δόμονδε, </p>
<p>τόφρ' οὔ τις νέμεσις μενέμεν τ' ἦν ἰσχέμεναί τε </p>
<p>μνηστῆρας κατὰ δώματ', ἐπεὶ τόδε κέρδιον ἦεν, </p>
<p>εἰ νόστησ' Ὀδυσεὺς καὶ ὑπότροπος ἵκετο δῶμα:  </p>
<p>νῦν δ' ἤδη τόδε δῆλον, ὅ τ' οὐκέτι νόστιμός ἐστιν. </p>
<p>ἀλλ' ἄγε, σῇ τάδε μητρὶ παρεζόμενος κατάλεξον, </p>
<p>γήμασθ' ὅς τις ἄριστος ἀνὴρ καὶ πλεῖστα πόρῃσιν, </p>
<p>ὄφρα σὺ μὲν χαίρων πατρώϊα πάντα νέμηαι, </p>
<p>ἔσθων καὶ πίνων, ἡ δ' ἄλλου δῶμα κομίζῃ. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>οὐ μὰ Ζῆν', Ἀγέλαε, καὶ ἄλγεα πατρὸς ἐμοῖο, </p>
<p>ὅς που τῆλ' Ἰθάκης ἢ ἔφθιται ἢ ἀλάληται, </p>
<p>οὔ τι διατρίβω μητρὸς γάμον, ἀλλὰ κελεύω </p>
<p>γήμασθ' ᾧ κ' ἐθέλῃ, ποτὶ δ' ἄσπετα δῶρα δίδωμι. </p>
<p>αἰδέομαι δ' ἀέκουσαν ἀπὸ μεγάροιο δίεσθαι </p>
<p>μύθῳ ἀναγκαίῳ:  μὴ τοῦτο θεὸς τελέσειεν. </p>
<p>ὣς φάτο Τηλέμαχος: μνηστῆρσι δὲ Παλλὰς Ἀθήνη </p>
<p>ἄσβεστον γέλω ὦρσε, παρέπλαγξεν δὲ νόημα. </p>
<p>οἱ δ' ἤδη γναθμοῖσι γελοίων ἀλλοτρίοισιν, </p>
<p>αἱμοφόρυκτα δὲ δὴ κρέα ἤσθιον:  ὄσσε δ' ἄρα σφέων </p>
<p>δακρυόφιν πίμπλαντο, γόον δ' ὠΐετο θυμός. </p>
<p>τοῖσι δὲ καὶ μετέειπε Θεοκλύμενος θεοειδής: </p>
<p>ἆ δειλοί, τί κακὸν τόδε πάσχετε; νυκτὶ μὲν ὑμέων </p>
<p>εἰλύαται κεφαλαί τε πρόσωπά τε νέρθε τε γοῦνα. </p>
<p>οἰμωγὴ δὲ δέδηε, δεδάκρυνται δὲ παρειαί, </p>
<p>αἵματι δ' ἐρράδαται τοῖχοι καλαί τε μεσόδμαι:  </p>
<p>εἰδώλων δὲ πλέον πρόθυρον, πλείη δὲ καὶ αὐλή, </p>
<p>ἱεμένων Ἔρεβόσδε ὑπὸ ζόφον:  ἠέλιος δὲ </p>
<p>οὐρανοῦ ἐξαπόλωλε, κακὴ δ' ἐπιδέδρομεν ἀχλύς. </p>
<p>ὣς ἔφαθ', οἱ δ' ἄρα πάντες ἐπ' αὐτῷ ἡδὺ γέλασσαν. </p>
<p>τοῖσιν δ' Εὐρύμαχος, Πολύβου πάϊς, ἦρχ' ἀγορεύειν:  </p>
<p>ἀφραίνει ξεῖνος νέον ἄλλοθεν εἰληλουθώς. </p>
<p>ἀλλά μιν αἶψα, νέοι, δόμου ἐκπέμψασθε θύραζε </p>
<p>εἰς ἀγορὴν ἔρχεσθαι, ἐπεὶ τάδε νυκτὶ ἐΐσκει. </p>
<p>τὸν δ' αὖτε προσέειπε Θεοκλύμενος θεοειδής: </p>
<p>Εὐρύμαχ', οὔ τί σ' ἄνωγα ἐμοὶ πομπῆας ὀπάζειν:  </p>
<p>εἰσί μοι ὀφθαλμοί τε καὶ οὔατα καὶ πόδες ἄμφω </p>
<p>καὶ νόος ἐν στήθεσσι τετυγμένος οὐδὲν ἀεικής. </p>
<p>τοῖς ἔξειμι θύραζε, ἐπεὶ νοέω κακὸν ὔμμιν </p>
<p>ἐρχόμενον, τό κεν οὔ τις ὑπεκφύγοι οὐδ' ἀλέαιτο </p>
<p>μνηστήρων, οἳ δῶμα κάτ' ἀντιθέου Ὀδυσῆος </p>
<p>ἀνέρας ὑβρίζοντες ἀτάσθαλα μηχανάασθε. </p>
<p>ὣς εἰπὼν ἐξῆλθε δόμων εὖ ναιεταόντων, </p>
<p>ἵκετο δ' ἐς Πείραιον, ὅ μιν πρόφρων ὑπέδεκτο. </p>
<p>μνηστῆρες δ' ἄρα πάντες ἐς ἀλλήλους ὁρόωντες </p>
<p>Τηλέμαχον ἐρέθιζον, ἐπὶ ξείνοις γελόωντες: </p>
<p>ὧδε δέ τις εἴπεσκε νέων ὑπερηνορεόντων:  </p>
<p>Τηλέμαχ', οὔ τις σεῖο κακοξεινώτερος ἄλλος: </p>
<p>οἷον μέν τινα τοῦτον ἔχεις ἐπίμαστον ἀλήτην, </p>
<p>σίτου καὶ οἴνου κεχρημένον, οὐδέ τι ἔργων </p>
<p>ἔμπαιον οὐδὲ βίης, ἀλλ' αὔτως ἄχθος ἀρούρης. </p>
<p>ἄλλος δ' αὖτέ τις οὗτος ἀνέστη μαντεύεσθαι. </p>
<p>ἀλλ' εἴ μοί τι πίθοιο, τό κεν πολὺ κέρδιον εἴη:  </p>
<p>τοὺς ξείνους ἐν νηῒ πολυκληῗδι βαλόντες </p>
<p>ἐς Σικελοὺς πέμψωμεν, ὅθεν κέ τοι ἄξιον ἄλφοι. </p>
<p>ὣς ἔφασαν μνηστῆρες: ὁ δ' οὐκ ἐμπάζετο μύθων, </p>
<p>ἀλλ' ἀκέων πατέρα προσεδέρκετο, δέγμενος αἰεί, </p>
<p>ὁππότε δὴ μνηστῆρσιν ἀναιδέσι χεῖρας ἐφήσει. </p>
<p>ἡ δὲ κατ' ἄντηστιν θεμένη περικαλλέα δίφρον </p>
<p>κούρη Ἰκαρίοιο, περίφρων Πηνελόπεια, </p>
<p>ἀνδρῶν ἐν μεγάροισιν ἑκάστου μῦθον ἄκουεν. </p>
<p>δεῖπνον μὲν γάρ τοί γε γελοίωντες τετύκοντο </p>
<p>ἡδὺ τε καὶ μενοεικές, ἐπεὶ μάλα πόλλ' ἱέρευσαν:  </p>
<p>δόρπου δ' οὐκ ἄν πως ἀχαρίστερον ἄλλο γένοιτο, </p>
<p>οἷον δὴ τάχ' ἔμελλε θεὰ καὶ καρτερὸς ἀνὴρ </p>
<p>θησέμεναι:  πρότεροι γὰρ ἀεικέα μηχανόωντο. </p></div1>
<div1 lines="434" n="21">
<p>τῇ δ' ἄρ' ἐπὶ φρεσὶ θῆκε θεὰ γλαυκῶπις Ἀθήνη, </p>
<p>κούρῃ Ἰκαρίοιο, περίφρονι Πηνελοπείῃ, </p>
<p>τόξον μνηστήρεσσι θέμεν πολιόν τε σίδηρον </p>
<p>ἐν μεγάροις Ὀδυσῆος, ἀέθλια καὶ φόνου ἀρχήν. </p>
<p>κλίμακα δ' ὑψηλὴν προσεβήσετο οἷο δόμοιο, </p>
<p>εἵλετο δὲ κληῗδ' εὐκαμπέα χειρὶ παχείῃ </p>
<p>καλὴν χαλκείην:  κώπη δ' ἐλέφαντος ἐπῆεν. </p>
<p>βῆ δ' ἴμεναι θάλαμόνδε σὺν ἀμφιπόλοισι γυναιξὶν </p>
<p>ἔσχατον:  ἔνθα δέ οἱ κειμήλια κεῖτο ἄνακτος, </p>
<p>χαλκός τε χρυσός τε πολύκμητός τε σίδηρος. </p>
<p>ἔνθα δὲ τόξον κεῖτο παλίντονον ἠδὲ φαρέτρη </p>
<p>ἰοδόκος, πολλοὶ δ' ἔνεσαν στονόεντες ὀϊστοί, </p>
<p>δῶρα τά οἱ ξεῖνος Λακεδαίμονι δῶκε τυχήσας </p>
<p>Ἴφιτος Εὐρυτίδης, ἐπιείκελος ἀθανάτοισι. </p>
<p>τὼ δ' ἐν Μεσσήνῃ ξυμβλήτην ἀλλήλοιϊν </p>
<p>οἴκῳ ἐν Ὀρτιλόχοιο δαΐφρονος. ἦ τοι Ὀδυσσεὺς </p>
<p>ἦλθε μετὰ χρεῖος, τό ῥά οἱ πᾶς δῆμος ὄφελλε:  </p>
<p>μῆλα γὰρ ἐξ Ἰθάκης Μεσσήνιοι ἄνδρες ἄειραν </p>
<p>νηυσὶ πολυκλήϊσι τριηκόσι' ἠδὲ νομῆας. </p>
<p>τῶν ἕνεκ' ἐξεσίην πολλὴν ὁδὸν ἦλθεν Ὀδυσσεὺς </p>
<p>παιδνὸς ἐών:  πρὸ γὰρ ἧκε πατὴρ ἄλλοι τε γέροντες. </p>
<p>Ἴφιτος αὖθ' ἵππους διζήμενος, αἵ οἱ ὄλοντο </p>
<p>δώδεκα θήλειαι, ὑπὸ δ' ἡμίονοι ταλαεργοί:  </p>
<p>αἳ δή οἱ καὶ ἔπειτα φόνος καὶ μοῖρα γένοντο, </p>
<p>ἐπεὶ δὴ Διὸς υἱὸν ἀφίκετο καρτερόθυμον, </p>
<p>φῶθ' Ἡρακλῆα, μεγάλων ἐπιίστορα ἔργων, </p>
<p>ὅς μιν ξεῖνον ἐόντα κατέκτανεν ᾧ ἐνὶ οἴκῳ, </p>
<p>σχέτλιος, οὐδὲ θεῶν ὄπιν ᾐδέσατ' οὐδὲ τράπεζαν, </p>
<p>τὴν ἥν οἱ παρέθηκεν:  ἔπειτα δὲ πέφνε καὶ αὐτόν, </p>
<p>ἵππους δ' αὐτὸς ἔχε κρατερώνυχας ἐν μεγάροισι. </p>
<p>τὰς ἐρέων Ὀδυσῆϊ συνήντετο, δῶκε δὲ τόξον, </p>
<p>τὸ πρὶν μέν ῥ' ἐφόρει μέγας Εὔρυτος, αὐτὰρ ὁ παιδὶ </p>
<p>κάλλιπ' ἀποθνῄσκων ἐν δώμασιν ὑψηλοῖσι. </p>
<p>τῷ δ' Ὀδυσεὺς ξίφος ὀξὺ καὶ ἄλκιμον ἔγχος ἔδωκεν, </p>
<p>ἀρχὴν ξεινοσύνης προσκηδέος: οὐδὲ τραπέζῃ </p>
<p>γνώτην ἀλλήλων:  πρὶν γὰρ Διὸς υἱὸς ἔπεφνεν </p>
<p>Ἴφιτον Εὐρυτίδην, ἐπιείκελον ἀθανάτοισιν, </p>
<p>ὅς οἱ τόξον ἔδωκε. τὸ δ' οὔ ποτε δῖος Ὀδυσσεὺς </p>
<p>ἐρχόμενος πόλεμόνδε μελαινάων ἐπὶ νηῶν </p>
<p>ᾑρεῖτ', ἀλλ' αὐτοῦ μνῆμα ξείνοιο φίλοιο </p>
<p>κέσκετ' ἐνὶ μεγάροισι, φόρει δέ μιν ἧς ἐπὶ γαίης. </p>
<p>ἡ δ' ὅτε δὴ θάλαμον τὸν ἀφίκετο δῖα γυναικῶν </p>
<p>οὐδόν τε δρύϊνον προσεβήσετο, τόν ποτε τέκτων </p>
<p>ξέσσεν ἐπισταμένως καὶ ἐπὶ στάθμην ἴθυνεν, </p>
<p>ἐν δὲ σταθμοὺς ἄρσε, θύρας δ' ἐπέθηκε φαεινάς, </p>
<p>αὐτίκ' ἄρ' ἥ γ' ἱμάντα θοῶς ἀπέλυσε κορώνης, </p>
<p>ἐν δὲ κληῗδ' ἧκε, θυρέων δ' ἀνέκοπτεν ὀχῆας </p>
<p>ἄντα τιτυσκομένη:  τὰ δ' ἀνέβραχεν ἠΰτε ταῦρος </p>
<p>βοσκόμενος λειμῶνι:  τόσ' ἔβραχε καλὰ θύρετρα </p>
<p>πληγέντα κληΐδι, πετάσθησαν δέ οἱ ὦκα. </p>
<p>ἡ δ' ἄρ' ἐφ' ὑψηλῆς σανίδος βῆ:  ἔνθα δὲ χηλοὶ </p>
<p>ἕστασαν, ἐν δ' ἄρα τῇσι θυώδεα εἵματ' ἔκειτο. </p>
<p>ἔνθεν ὀρεξαμένη ἀπὸ πασσάλου αἴνυτο τόξον </p>
<p>αὐτῷ γωρυτῷ, ὅς οἱ περίκειτο φαεινός. </p>
<p>ἑζομένη δὲ κατ' αὖθι, φίλοις ἐπὶ γούνασι θεῖσα, </p>
<p>κλαῖε μάλα λιγέως, ἐκ δ' ᾕρεε τόξον ἄνακτος. </p>
<p>ἡ δ' ἐπεὶ οὖν τάρφθη πολυδακρύτοιο γόοιο, </p>
<p>βῆ ῥ' ἴμεναι μέγαρόνδε μετὰ μνηστῆρας ἀγαυοὺς </p>
<p>τόξον ἔχουσ' ἐν χειρὶ παλίντονον ἠδὲ φαρέτρην </p>
<p>ἰοδόκον:  πολλοὶ δ' ἔνεσαν στονόεντες ὀϊστοί. </p>
<p>τῇ δ' ἄρ' ἅμ' ἀμφίπολοι φέρον ὄγκιον, ἔνθα σίδηρος </p>
<p>κεῖτο πολὺς καὶ χαλκός, ἀέθλια τοῖο ἄνακτος. </p>
<p>ἡ δ' ὅτε δὴ μνηστῆρας ἀφίκετο δῖα γυναικῶν, </p>
<p>στῆ ῥα παρὰ σταθμὸν τέγεος πύκα ποιητοῖο, </p>
<p>ἄντα παρειάων σχομένη λιπαρὰ κρήδεμνα. </p>
<p>ἀμφίπολος δ' ἄρα οἱ κεδνὴ ἑκάτερθε παρέστη. </p>
<p>αὐτίκα δὲ μνηστῆρσι μετηύδα καὶ φάτο μῦθον:  </p>
<p>κέκλυτέ μευ, μνηστῆρες ἀγήνορες, οἳ τόδε δῶμα </p>
<p>ἐχράετ' ἐσθιέμεν καὶ πινέμεν ἐμμενὲς αἰεὶ </p>
<p>ἀνδρὸς ἀποιχομένοιο πολὺν χρόνον:  οὐδέ τιν' ἄλλην </p>
<p>μύθου ποιήσασθαι ἐπισχεσίην ἐδύνασθε, </p>
<p>ἀλλ' ἐμὲ ἱέμενοι γῆμαι θέσθαι τε γυναῖκα. </p>
<p>ἀλλ' ἄγετε, μνηστῆρες, ἐπεὶ τόδε φαίνετ' ἄεθλον. </p>
<p>θήσω γὰρ μέγα τόξον Ὀδυσσῆος θείοιο:  </p>
<p>ὃς δέ κε ῥηΐτατ' ἐντανύσῃ βιὸν ἐν παλάμῃσι </p>
<p>καὶ διοϊστεύσῃ πελέκεων δυοκαίδεκα πάντων, </p>
<p>τῷ κεν ἅμ' ἑσποίμην, νοσφισσαμένη τόδε δῶμα </p>
<p>κουρίδιον, μάλα καλόν, ἐνίπλειον βιότοιο, </p>
<p>τοῦ ποτὲ μεμνήσεσθαι ὀΐομαι ἔν περ ὀνείρῳ. </p>
<p>ὣς φάτο, καί ῥ' Εὔμαιον ἀνώγει, δῖον ὑφορβόν, </p>
<p>τόξον μνηστήρεσσι θέμεν πολιόν τε σίδηρον. </p>
<p>δακρύσας δ' Εὔμαιος ἐδέξατο καὶ κατέθηκε:  </p>
<p>κλαῖε δὲ βουκόλος ἄλλοθ', ἐπεὶ ἴδε τόξον ἄνακτος. </p>
<p>Ἀντίνοος δ' ἐνένιπεν ἔπος τ' ἔφατ' ἔκ τ' ὀνόμαζε:  </p>
<p>νήπιοι ἀγροιῶται, ἐφημέρια φρονέοντες, </p>
<p>ἆ δειλώ, τί νυ δάκρυ κατείβετον ἠδὲ γυναικὶ </p>
<p>θυμὸν ἐνὶ στήθεσσιν ὀρίνετον; ᾗ τε καὶ ἄλλως </p>
<p>κεῖται ἐν ἄλγεσι θυμός, ἐπεὶ φίλον ὤλεσ' ἀκοίτην. </p>
<p>ἀλλ' ἀκέων δαίνυσθε καθήμενοι, ἠὲ θύραζε </p>
<p>κλαίετον ἐξελθόντε, κατ' αὐτόθι τόξα λιπόντε, </p>
<p>μνηστήρεσσιν ἄεθλον ἀάατον:  οὐ γὰρ ὀΐω </p>
<p>ῥηϊδίως τόδε τόξον ἐΰξοον ἐντανύεσθαι. </p>
<p>οὐ γάρ τις μέτα τοῖος ἀνὴρ ἐν τοίσδεσι πᾶσιν </p>
<p>οἷος Ὀδυσσεὺς ἔσκεν:  ἐγὼ δέ μιν αὐτὸς ὄπωπα, </p>
<p>καὶ γὰρ μνήμων εἰμί, πάϊς δ' ἔτι νήπιος ἦα. </p>
<p>ὣς φάτο, τῷ δ' ἄρα θυμὸς ἐνὶ στήθεσσιν ἐώλπει </p>
<p>νευρὴν ἐντανύσειν διοϊστεύσειν τε σιδήρου. </p>
<p>ἦ τοι ὀϊστοῦ γε πρῶτος γεύσεσθαι ἔμελλεν </p>
<p>ἐκ χειρῶν Ὀδυσῆος ἀμύμονος, ὃν τότ' ἀτίμα </p>
<p>ἥμενος ἐν μεγάροις, ἐπὶ δ' ὤρνυε πάντας ἑταίρους. </p>
<p>τοῖσι δὲ καὶ μετέειφ' ἱερὴ ἲς Τηλεμάχοιο:  </p>
<p>ὢ πόποι, ἦ μάλα με Ζεὺς ἄφρονα θῆκε Κρονίων:  </p>
<p>μήτηρ μέν μοί φησι φίλη, πινυτή περ ἐοῦσα, </p>
<p>ἄλλῳ ἅμ' ἕψεσθαι νοσφισσαμένη τόδε δῶμα:  </p>
<p>αὐτὰρ ἐγὼ γελόω καὶ τέρπομαι ἄφρονι θυμῷ. </p>
<p>ἀλλ' ἄγετε, μνηστῆρες, ἐπεὶ τόδε φαίνετ' ἄεθλον, </p>
<p>οἵη νῦν οὐκ ἔστι γυνὴ κατ' Ἀχαιΐδα γαῖαν, </p>
<p>οὔτε Πύλου ἱερῆς οὔτ' Ἄργεος οὔτε Μυκήνης: </p>
<p>οὔτ' αὐτῆς Ἰθάκης οὔτ' ἠπείροιο μελαίνης: </p>
<p>καὶ δ' αὐτοὶ τόδε γ' ἴστε:  τί με χρὴ μητέρος αἴνου; </p>
<p>ἀλλ' ἄγε μὴ μύνῃσι παρέλκετε μηδ' ἔτι τόξου </p>
<p>δηρὸν ἀποτρωπᾶσθε τανυστύος, ὄφρα ἴδωμεν. </p>
<p>καὶ δέ κεν αὐτὸς ἐγὼ τοῦ τόξου πειρησαίμην:  </p>
<p>εἰ δέ κεν ἐντανύσω διοϊστεύσω τε σιδήρου, </p>
<p>οὔ κέ μοι ἀχνυμένῳ τάδε δώματα πότνια μήτηρ </p>
<p>λείποι ἅμ' ἄλλῳ ἰοῦσ', ὅτ' ἐγὼ κατόπισθε λιποίμην </p>
<p>οἷός τ' ἤδη πατρὸς ἀέθλια κάλ' ἀνελέσθαι. </p>
<p>ἦ καὶ ἀπ' ὤμοιϊν χλαῖναν θέτο φοινικόεσσαν </p>
<p>ὀρθὸς ἀναΐξας, ἀπὸ δὲ ξίφος ὀξὺ θέτ' ὤμων. </p>
<p>πρῶτον μὲν πελέκεας στῆσεν, διὰ τάφρον ὀρύξας </p>
<p>πᾶσι μίαν μακρήν, καὶ ἐπὶ στάθμην ἴθυνεν, </p>
<p>ἀμφὶ δὲ γαῖαν ἔναξε:  τάφος δ' ἕλε πάντας ἰδόντας, </p>
<p>ὡς εὐκόσμως στῆσε:  πάρος δ' οὐ πώ ποτ' ὀπώπει. </p>
<p>στῆ δ' ἄρ' ἐπ' οὐδὸν ἰὼν καὶ τόξου πειρήτιζε. </p>
<p>τρὶς μέν μιν πελέμιξεν ἐρύσσεσθαι μενεαίνων, </p>
<p>τρὶς δὲ μεθῆκε βίης, ἐπιελπόμενος τό γε θυμῷ, </p>
<p>νευρὴν ἐντανύειν διοϊστεύσειν τε σιδήρου. </p>
<p>καί νύ κε δή ῥ' ἐτάνυσσε βίῃ τὸ τέταρτον ἀνέλκων, </p>
<p>ἀλλ' Ὀδυσεὺς ἀνένευε καὶ ἔσχεθεν ἱέμενόν περ. </p>
<p>τοῖς δ' αὖτις μετέειφ' ἱερὴ ἲς Τηλεμάχοιο:  </p>
<p>ὢ πόποι, ἦ καὶ ἔπειτα κακός τ' ἔσομαι καὶ ἄκικυς, </p>
<p>ἠὲ νεώτερός εἰμι καὶ οὔ πω χερσὶ πέποιθα </p>
<p>ἄνδρ' ἀπαμύνασθαι, ὅτε τις πρότερος χαλεπήνῃ. </p>
<p>ἀλλ' ἄγεθ', οἵ περ ἐμεῖο βίῃ προφερέστεροί ἐστε, </p>
<p>τόξου πειρήσασθε, καὶ ἐκτελέωμεν ἄεθλον. </p>
<p>ὣς εἰπὼν τόξον μὲν ἀπὸ ἕο θῆκε χαμᾶζε, </p>
<p>κλίνας κολλητῇσιν ἐϋξέστῃς σανίδεσσιν, </p>
<p>αὐτοῦ δ' ὠκὺ βέλος καλῇ προσέκλινε κορώνῃ, </p>
<p>ἂψ δ' αὖτις κατ' ἄρ' ἕζετ' ἐπὶ θρόνου ἔνθεν ἀνέστη. </p>
<p>τοῖσιν δ' Ἀντίνοος μετέφη, Εὐπείθεος υἱός: </p>
<p>ὄρνυσθ' ἑξείης ἐπιδέξια πάντες ἑταῖροι, </p>
<p>ἀρξάμενοι τοῦ χώρου ὅθεν τέ περ οἰνοχοεύει. </p>
<p>ὣς ἔφατ' Ἀντίνοος, τοῖσιν δ' ἐπιήνδανε μῦθος. </p>
<p>Λειώδης δὲ πρῶτος ἀνίστατο, Οἴνοπος υἱός, </p>
<p>ὅ σφι θυοσκόος ἔσκε, παρὰ κρητῆρα δὲ καλὸν </p>
<p>ἷζε μυχοίτατος αἰέν:  ἀτασθαλίαι δέ οἱ οἴῳ </p>
<p>ἐχθραὶ ἔσαν, πᾶσιν δὲ νεμέσσα μνηστήρεσσιν:  </p>
<p>ὅς ῥα τότε πρῶτος τόξον λάβε καὶ βέλος ὠκύ. </p>
<p>στῆ δ' ἄρ' ἐπ' οὐδὸν ἰὼν καὶ τόξου πειρήτιζεν, </p>
<p>οὐδέ μιν ἐντάνυσε:  πρὶν γὰρ κάμε χεῖρας ἀνέλκων </p>
<p>ἀτρίπτους ἁπαλάς: μετὰ δὲ μνηστῆρσιν ἔειπεν:  </p>
<p>ὦ φίλοι, οὐ μὲν ἐγὼ τανύω, λαβέτω δὲ καὶ ἄλλος. </p>
<p>πολλοὺς γὰρ τόδε τόξον ἀριστῆας κεκαδήσει </p>
<p>θυμοῦ καὶ ψυχῆς, ἐπεὶ ἦ πολὺ φέρτερόν ἐστι </p>
<p>τεθνάμεν ἢ ζώοντας ἁμαρτεῖν, οὗθ' ἕνεκ' αἰεὶ </p>
<p>ἐνθάδ' ὁμιλέομεν, ποτιδέγμενοι ἤματα πάντα. </p>
<p>νῦν μέν τις καὶ ἔλπετ' ἐνὶ φρεσὶν ἠδὲ μενοινᾷ </p>
<p>γῆμαι Πηνελόπειαν, Ὀδυσσῆος παράκοιτιν. </p>
<p>αὐτὰρ ἐπὴν τόξου πειρήσεται ἠδὲ ἴδηται, </p>
<p>ἄλλην δή τιν' ἔπειτα Ἀχαιϊάδων εὐπέπλων </p>
<p>μνάσθω ἐέδνοισιν διζήμενος: ἡ δέ κ' ἔπειτα </p>
<p>γήμαιθ' ὅς κε πλεῖστα πόροι καὶ μόρσιμος ἔλθοι. </p>
<p>ὣς ἄρ' ἐφώνησεν καὶ ἀπὸ ἕο τόξον ἔθηκε, </p>
<p>κλίνας κολλητῇσιν ἐϋξέστῃς σανίδεσσιν, </p>
<p>αὐτοῦ δ' ὠκὺ βέλος καλῇ προσέκλινε κορώνῃ, </p>
<p>ἂψ δ' αὖτις κατ' ἄρ ἕζετ' ἐπὶ θρόνου ἔνθεν ἀνέστη. </p>
<p>Ἀντίνοος δ' ἐνένιπεν ἔπος τ' ἔφατ' ἔκ τ' ὀνόμαζε:  </p>
<p>λειῶδες, ποῖόν σε ἔπος φύγεν ἕρκος ὀδόντων, </p>
<p>δεινόν τ' ἀργαλέον τε, νεμεσσῶμαι δέ τ' ἀκούων </p>
<p>εἰ δὴ τοῦτό γε τόξον ἀριστῆας κεκαδήσει </p>
<p>θυμοῦ καὶ ψυχῆς, ἐπεὶ οὐ δύνασαι σὺ τανύσσαι. </p>
<p>οὐ γάρ τοί σέ γε τοῖον ἐγείνατο πότνια μήτηρ </p>
<p>οἷόν τε ῥυτῆρα βιοῦ τ' ἔμεναι καὶ ὀϊστῶν:  </p>
<p>ἀλλ' ἄλλοι τανύουσι τάχα μνηστῆρες ἀγαυοί. </p>
<p>ὣς φάτο, καί ῥ' ἐκέλευσε Μελάνθιον, αἰπόλον αἰγῶν:  </p>
<p>ἄγρει δή, πῦρ κῆον ἐνὶ μεγάροισι, Μελανθεῦ, </p>
<p>πὰρ δὲ τίθει δίφρον τε μέγαν καὶ κῶας ἐπ' αὐτοῦ, </p>
<p>ἐκ δὲ στέατος ἔνεικε μέγαν τροχὸν ἔνδον ἐόντος, </p>
<p>ὄφρα νέοι θάλποντες, ἐπιχρίοντες ἀλοιφῇ, </p>
<p>τόξου πειρώμεσθα καὶ ἐκτελέωμεν ἄεθλον. </p>
<p>ὣς φάθ', ὁ δ' αἶψ' ἀνέκαιε Μελάνθιος ἀκάματον πῦρ, </p>
<p>πὰρ δὲ φέρων δίφρον θῆκεν καὶ κῶας ἐπ' αὐτοῦ, </p>
<p>ἐκ δὲ στέατος ἔνεικε μέγαν τροχὸν ἔνδον ἐόντος: </p>
<p>τῷ ῥα νέοι θάλποντες ἐπειρῶντ':  οὐδ' ἐδύναντο </p>
<p>ἐντανύσαι, πολλὸν δὲ βίης ἐπιδευέες ἦσαν. </p>
<p>Ἀντίνοος δ' ἔτ' ἐπεῖχε καὶ Εὐρύμαχος θεοειδής, </p>
<p>ἀρχοὶ μνηστήρων:  ἀρετῇ δ' ἔσαν ἔξοχ' ἄριστοι. </p>
<p>τὼ δ' ἐξ οἴκου βῆσαν ὁμαρτήσαντες ἅμ' ἄμφω </p>
<p>βουκόλος ἠδὲ συφορβὸς Ὀδυσσῆος θείοιο:  </p>
<p>ἐκ δ' αὐτὸς μετὰ τοὺς δόμου ἤλυθε δῖος Ὀδυσσεύς. </p>
<p>ἀλλ' ὅτε δή ῥ' ἐκτὸς θυρέων ἔσαν ἠδὲ καὶ αὐλῆς, </p>
<p>φθεγξάμενός σφε ἔπεσσι προσηύδα μειλιχίοισι:  </p>
<p>βουκόλε καὶ σύ, συφορβέ, ἔπος τί κε μυθησαίμην, </p>
<p>ἦ αὐτὸς κεύθω; φάσθαι δέ με θυμὸς ἀνώγει. </p>
<p>ποῖοί κ' εἶτ' Ὀδυσῆϊ ἀμυνέμεν, εἴ ποθεν ἔλθοι </p>
<p>ὧδε μάλ' ἐξαπίνης καί τις θεὸς αὐτὸν ἐνείκαι; </p>
<p>ἤ κε μνηστήρεσσιν ἀμύνοιτ' ἦ Ὀδυσῆϊ; </p>
<p>εἴπαθ' ὅπως ὑμέας κραδίη θυμός τε κελεύει. </p>
<p>τὸν δ' αὖτε προσέειπε βοῶν ἐπιβουκόλος ἀνήρ:  </p>
<p>Ζεῦ πάτερ, αἲ γὰρ τοῦτο τελευτήσειας ἐέλδωρ, </p>
<p>ὡς ἔλθοι μὲν κεῖνος ἀνήρ, ἀγάγοι δέ ἑ δαίμων:  </p>
<p>γνοίης χ' οἵη ἐμὴ δύναμις καὶ χεῖρες ἕπονται. </p>
<p>ὣς δ' αὔτως Εὔμαιος ἐπεύχετο πᾶσι θεοῖσι </p>
<p>νοστῆσαι Ὀδυσῆα πολύφρονα ὅνδε δόμονδε. </p>
<p>αὐτὰρ ἐπεὶ δὴ τῶν γε νόον νημερτέ' ἀνέγνω, </p>
<p>ἐξαῦτίς σφε ἔπεσσιν ἀμειβόμενος προσέειπεν:  </p>
<p>ἔνδον μὲν δὴ ὅδ' αὐτὸς ἐγώ, κακὰ πολλὰ μογήσας </p>
<p>ἤλυθον εἰκοστῷ ἔτεϊ ἐς πατρίδα γαῖαν. </p>
<p>γιγνώσκω δ' ὡς σφῶϊν ἐελδομένοισιν ἱκάνω </p>
<p>οἴοισι δμώων:  τῶν δ' ἄλλων οὔ τευ ἄκουσα </p>
<p>εὐξαμένου ἐμὲ αὖτις ὑπότροπον οἴκαδ' ἱκέσθαι. </p>
<p>σφῶϊν δ', ὡς ἔσεταί περ, ἀληθείην καταλέξω. </p>
<p>εἴ χ' ὑπ' ἐμοί γε θεὸς δαμάσῃ μνηστῆρας ἀγαυούς, </p>
<p>ἄξομαι ἀμφοτέροις ἀλόχους καὶ κτήματ' ὀπάσσω </p>
<p>οἰκία τ' ἐγγὺς ἐμεῖο τετυγμένα:  καί μοι ἔπειτα </p>
<p>Τηλεμάχου ἑτάρω τε κασιγνήτω τε ἔσεσθον. </p>
<p>εἰ δ' ἄγε δή, καὶ σῆμα ἀριφραδὲς ἄλλο τι δείξω, </p>
<p>ὄφρα μ' ἐῢ γνῶτον πιστωθῆτόν τ' ἐνὶ θυμῷ, </p>
<p>οὐλήν, τήν ποτέ με σῦς ἤλασε λευκῷ ὀδόντι </p>
<p>Παρνησόνδ' ἐλθόντα σὺν υἱάσιν Αὐτολύκοιο. </p>
<p>ὣς εἰπὼν ῥάκεα μεγάλης ἀποέργαθεν οὐλῆς. </p>
<p>τὼ δ' ἐπεὶ εἰσιδέτην εὖ τ' ἐφράσσαντο ἕκαστα, </p>
<p>κλαῖον ἄρ' ἀμφ' Ὀδυσῆϊ δαΐφρονι χεῖρε βαλόντε, </p>
<p>καὶ κύνεον ἀγαπαζόμενοι κεφαλήν τε καὶ ὤμους </p>
<p>ὣς δ' αὔτως Ὀδυσεὺς κεφαλὰς καὶ χεῖρας ἔκυσσε. </p>
<p>καί νύ κ' ὀδυρομένοισιν ἔδυ φάος ἠελίοιο, </p>
<p>εἰ μὴ Ὀδυσσεὺς αὐτὸς ἐρύκακε φώνησέν τε:  </p>
<p>παύεσθον κλαυθμοῖο γόοιό τε, μή τις ἴδηται </p>
<p>ἐξελθὼν μεγάροιο, ἀτὰρ εἴπῃσι καὶ εἴσω. </p>
<p>ἀλλὰ προμνηστῖνοι ἐσέλθετε, μηδ' ἅμα πάντες, </p>
<p>πρῶτος ἐγώ, μετὰ δ' ὔμμες: ἀτὰρ τόδε σῆμα τετύχθω:  </p>
<p>ἄλλοι μὲν γὰρ πάντες, ὅσοι μνηστῆρες ἀγαυοί, </p>
<p>οὐκ ἐάσουσιν ἐμοὶ δόμεναι βιὸν ἠδὲ φαρέτρην:  </p>
<p>ἀλλὰ σύ, δῖ' Εὔμαιε, φέρων ἀνὰ δώματα τόξον </p>
<p>ἐν χείρεσσιν ἐμοὶ θέμεναι, εἰπεῖν τε γυναιξὶ </p>
<p>κληῗσαι μεγάροιο θύρας πυκινῶς ἀραρυίας, </p>
<p>ἢν δέ τις ἢ στοναχῆς ἠὲ κτύπου ἔνδον ἀκούσῃ </p>
<p>ἀνδρῶν ἡμετέροισιν ἐν ἕρκεσι, μή τι θύραζε </p>
<p>προβλώσκειν, ἀλλ' αὐτοῦ ἀκὴν ἔμεναι παρὰ ἔργῳ. </p>
<p>σοὶ δέ, Φιλοίτιε δῖε, θύρας ἐπιτέλλομαι αὐλῆς </p>
<p>κληῗσαι κληῗδι, θοῶς δ' ἐπὶ δεσμὸν ἰῆλαι. </p>
<p>ὣς εἰπὼν εἰσῆλθε δόμους εὖ ναιετάοντας: </p>
<p>ἕζετ' ἔπειτ' ἐπὶ δίφρον ἰών, ἔνθεν περ ἀνέστη:  </p>
<p>ἐς δ' ἄρα καὶ τὼ δμῶε ἴτην θείου Ὀδυσῆος. </p>
<p>Εὐρύμαχος δ' ἤδη τόξον μετὰ χερσὶν ἐνώμα, </p>
<p>θάλπων ἔνθα καὶ ἔνθα σέλᾳ πυρός: ἀλλά μιν οὐδ' ὣς </p>
<p>ἐντανύσαι δύνατο, μέγα δ' ἔστενε κυδάλιμον κῆρ:  </p>
<p>ὀχθήσας δ' ἄρα εἶρος τ' ἔφατ' ἔκ τ' ὀνόμαζεν:  </p>
<p>ὢ πόποι, ἧ μοι ἄχος περί τ' αὐτοῦ καὶ περὶ πάντων:  </p>
<p>οὔ τι γάμου τοσσοῦτον ὀδύρομαι, ἀχνύμενός περ:  </p>
<p>εἰσὶ καὶ ἄλλαι πολλαὶ Ἀχαιΐδες, αἱ μὲν ἐν αὐτῇ </p>
<p>ἀμφιάλῳ Ἰθάκῃ, αἱ δ' ἄλλῃσιν πολίεσσιν:  </p>
<p>ἀλλ' εἰ δὴ τοσσόνδε βίης ἐπιδευέες εἰμὲν </p>
<p>ἀντιθέου Ὀδυσῆος, ὅ τ' οὐ δυνάμεσθα τανύσσαι </p>
<p>τόξον:  ἐλεγχείη δὲ καὶ ἐσσομένοισι πυθέσθαι. </p>
<p>τὸν δ' αὖτ' Ἀντίνοος προσέφη, Εὐπείθεος υἱός: </p>
<p>Εὐρύμαχ', οὐχ οὕτως ἔσται:  νοέεις δὲ καὶ αὐτός. </p>
<p>νῦν μὲν γὰρ κατὰ δῆμον ἑορτὴ τοῖο θεοῖο </p>
<p>ἁγνή:  τίς δέ κε τόξα τιταίνοιτ'; ἀλλὰ ἕκηλοι </p>
<p>κάτθετ':  ἀτὰρ πελέκεάς γε καὶ εἴ κ' εἰῶμεν ἅπαντας </p>
<p>ἑστάμεν:  οὐ μὲν γάρ τιν' ἀναιρήσεσθαι ὀΐω, </p>
<p>ἐλθόντ' ἐς μέγαρον Λαερτιάδεω Ὀδυσῆος. </p>
<p>ἀλλ' ἄγετ', οἰνοχόος μὲν ἐπαρξάσθω δεπάεσσιν, </p>
<p>ὄφρα σπείσαντες καταθείομεν ἀγκύλα τόξα:  </p>
<p>ἠῶθεν δὲ κέλεσθε Μελάνθιον, αἰπόλον αἰγῶν, </p>
<p>αἶγας ἄγειν, αἳ πᾶσι μέγ' ἔξοχοι αἰπολίοισιν, </p>
<p>ὄφρ' ἐπὶ μηρία θέντες Ἀπόλλωνι κλυτοτόξῳ </p>
<p>τόξου πειρώμεσθα καὶ ἐκτελέωμεν ἄεθλον. </p>
<p>ὣς ἔφατ' Ἀντίνοος, τοῖσιν δ' ἐπιήνδανε μῦθος. </p>
<p>τοῖσι δὲ κήρυκες μὲν ὕδωρ ἐπὶ χεῖρας ἔχευαν, </p>
<p>κοῦροι δὲ κρητῆρας ἐπεστέψαντο ποτοῖο, </p>
<p>νώμησαν δ' ἄρα πᾶσιν ἐπαρξάμενοι δεπάεσσιν. </p>
<p>οἱ δ' ἐπεὶ οὖν σπεῖσάν τ' ἔπιόν θ' ὅσον ἤθελε θυμός, </p>
<p>τοῖς δὲ δολοφρονέων μετέφη πολύμητις Ὀδυσσεύς: </p>
<p>κέκλυτέ μευ, μνηστῆρες ἀγακλειτῆς βασιλείης: </p>
<p>ὄφρ' εἴπω τά με θυμὸς ἐνὶ στήθεσσι κελεύει:  </p>
<p>Εὐρύμαχον δὲ μάλιστα καὶ Ἀντίνοον θεοειδέα </p>
<p>λίσσομ', ἐπεὶ καὶ τοῦτο ἔπος κατὰ μοῖραν ἔειπε, </p>
<p>νῦν μὲν παῦσαι τόξον, ἐπιτρέψαι δὲ θεοῖσιν:  </p>
<p>ἠῶθεν δὲ θεὸς δώσει κράτος ᾧ κ' ἐθέλῃσιν. </p>
<p>ἀλλ' ἄγ' ἐμοὶ δότε τόξον ἐΰξοον, ὄφρα μεθ' ὑμῖν </p>
<p>χειρῶν καὶ σθένεος πειρήσομαι, ἤ μοι ἔτ' ἐστὶν </p>
<p>ἴς, οἵη πάρος ἔσκεν ἐνὶ γναμπτοῖσι μέλεσσιν, </p>
<p>ἦ ἤδη μοι ὄλεσσεν ἄλη τ' ἀκομιστίη τε. </p>
<p>ὣς ἔφαθ', οἱ δ' ἄρα πάντες ὑπερφιάλως νεμέσησαν, </p>
<p>δείσαντες μὴ τόξον ἐΰξοον ἐντανύσειεν. </p>
<p>Ἀντίνοος δ' ἐνένιπεν ἔπος τ' ἔφατ' ἔκ τ' ὀνόμαζεν:  </p>
<p>ἆ δειλὲ ξείνων, ἔνι τοι φρένες οὐδ' ἠβαιαί:  </p>
<p>οὐκ ἀγαπᾷς ὃ ἕκηλος ὑπερφιάλοισι μεθ' ἡμῖν </p>
<p>δαίνυσαι, οὐδέ τι δαιτὸς ἀμέρδεαι, αὐτὰρ ἀκούεις </p>
<p>μύθων ἡμετέρων καὶ ῥήσιος; οὐδέ τις ἄλλος </p>
<p>ἡμετέρων μύθων ξεῖνος καὶ πτωχὸς ἀκούει. </p>
<p>οἶνός σε τρώει μελιηδής, ὅς τε καὶ ἄλλους </p>
<p>βλάπτει, ὃς ἄν μιν χανδὸν ἕλῃ μηδ' αἴσιμα πίνῃ. </p>
<p>οἶνος καὶ Κένταυρον, ἀγακλυτὸν Εὐρυτίωνα, </p>
<p>ἄασ' ἐνὶ μεγάρῳ μεγαθύμου Πειριθόοιο, </p>
<p>ἐς Λαπίθας ἐλθόνθ':  ὁ δ' ἐπεὶ φρένας ἄασεν οἴνῳ, </p>
<p>μαινόμενος κάκ' ἔρεξε δόμον κάτα Πειριθόοιο:  </p>
<p>ἥρωας δ' ἄχος εἷλε, διὲκ προθύρου δὲ θύραζε </p>
<p>ἕλκον ἀναΐξαντες, ἀπ' οὔατα νηλέϊ χαλκῷ </p>
<p>ῥῖνάς τ' ἀμήσαντες: ὁ δὲ φρεσὶν ᾗσιν ἀασθεὶς </p>
<p>ἤϊεν ἣν ἄτην ὀχέων ἀεσίφρονι θυμῷ. </p>
<p>ἐξ οὗ Κενταύροισι καὶ ἀνδράσι νεῖκος ἐτύχθη, </p>
<p>οἷ δ' αὐτῷ πρώτῳ κακὸν εὕρετο οἰνοβαρείων. </p>
<p>ὣς καὶ σοὶ μέγα πῆμα πιφαύσκομαι, αἴ κε τὸ τόξον </p>
<p>ἐντανύσῃς: οὐ γάρ τευ ἐπητύος ἀντιβολήσεις </p>
<p>ἡμετέρῳ ἐνὶ δήμῳ, ἄφαρ δέ σε νηῒ μελαίνῃ </p>
<p>εἰς Ἔχετον βασιλῆα, βροτῶν δηλήμονα πάντων, </p>
<p>πέμψομεν:  ἔνθεν δ' οὔ τι σαώσεαι:  ἀλλὰ ἕκηλος </p>
<p>πῖνέ τε, μηδ' ἐρίδαινε μετ' ἀνδράσι κουροτέροισιν. </p>
<p>τὸν δ' αὖτε προσέειπε περίφρων Πηνελόπεια:  </p>
<p>Ἀντίνο', οὐ μὲν καλὸν ἀτέμβειν οὐδὲ δίκαιον </p>
<p>ξείνους Τηλεμάχου, ὅς κεν τάδε δώμαθ' ἵκηται:  </p>
<p>ἔλπεαι, αἴ χ' ὁ ξεῖνος Ὀδυσσῆος μέγα τόξον </p>
<p>ἐντανύσῃ χερσίν τε βίηφί τε ἧφι πιθήσας, </p>
<p>οἴκαδέ μ' ἄξεσθαι καὶ ἑὴν θήσεσθαι ἄκοιτιν; </p>
<p>οὐδ' αὐτός που τοῦτό γ' ἐνὶ στήθεσσιν ἔολπε:  </p>
<p>μηδέ τις ὑμείων τοῦ γ' εἵνεκα θυμὸν ἀχεύων </p>
<p>ἐνθάδε δαινύσθω, ἐπεὶ οὐδὲ μὲν οὐδὲ ἔοικεν. </p>
<p>τὴν δ' αὖτ' Εὐρύμαχος, Πολύβου πάϊς, ἀντίον ηὔδα:  </p>
<p>κούρη Ἰκαρίοιο, περίφρον Πηνελόπεια, </p>
<p>οὔ τί σε τόνδ' ἄξεσθαι ὀϊόμεθ':  οὐδὲ ἔοικεν:  </p>
<p>ἀλλ' αἰσχυνόμενοι φάτιν ἀνδρῶν ἠδὲ γυναικῶν, </p>
<p>μή ποτέ τις εἴπῃσι κακώτερος ἄλλος Ἀχαιῶν </p>
<p>ἦ πολὺ χείρονες ἄνδρες ἀμύμονος ἀνδρὸς ἄκοιτιν </p>
<p>μνῶνται, οὐδέ τι τόξον ἐΰξοον ἐντανύουσιν:  </p>
<p>ἀλλ' ἄλλος τις πτωχὸς ἀνὴρ ἀλαλήμενος ἐλθὼν </p>
<p>ῥηϊδίως ἐτάνυσσε βιόν, διὰ δ' ἧκε σιδήρου. </p>
<p>ὣς ἐρέουσ', ἡμῖν δ' ἂν ἐλέγχεα ταῦτα γένοιτο. </p>
<p>τὸν δ' αὖτε προσέειπε περίφρων Πηνελόπεια:  </p>
<p>Εὐρύμαχ', οὔ πως ἔστιν ἐϋκλεῖας κατὰ δῆμον </p>
<p>ἔμμεναι οἳ δὴ οἶκον ἀτιμάζοντες ἔδουσιν </p>
<p>ἀνδρὸς ἀριστῆος: τί δ' ἐλέγχεα ταῦτα τίθεσθε; </p>
<p>οὗτος δὲ ξεῖνος μάλα μὲν μέγας ἠδ' εὐπηγής, </p>
<p>πατρὸς δ' ἐξ ἀγαθοῦ γένος εὔχεται ἔμμεναι υἱός. </p>
<p>ἀλλ' ἄγε οἱ δότε τόξον ἐΰξοον, ὄφρα ἴδωμεν. </p>
<p>ὧδε γὰρ ἐξερέω, τὸ δὲ καὶ τετελεσμένον ἔσται:  </p>
<p>εἴ κέ μιν ἐντανύσῃ, δώῃ δέ οἱ εὖχος Ἀπόλλων, </p>
<p>ἕσσω μιν χλαῖνάν τε χιτῶνά τε, εἵματα καλά, </p>
<p>δώσω δ' ὀξὺν ἄκοντα, κυνῶν ἀλκτῆρα καὶ ἀνδρῶν, </p>
<p>καὶ ξίφος ἄμφηκες: δώσω δ' ὑπὸ ποσσὶ πέδιλα, </p>
<p>πέμψω δ' ὅππη μιν κραδίη θυμός τε κελεύει. </p>
<p>τὴν δ' αὖ Τηλέμαχος πεπνυμένος ἀντίον ηὔδα:  </p>
<p>μῆτερ ἐμή, τόξον μὲν Ἀχαιῶν οὔ τις ἐμεῖο </p>
<p>κρείσσων, ᾧ κ' ἐθέλω, δόμεναί τε καὶ ἀρνήσασθαι, </p>
<p>οὔθ' ὅσσοι κραναὴν Ἰθάκην κάτα κοιρανέουσιν, </p>
<p>οὔθ' ὅσσοι νήσοισι πρὸς Ἤλιδος ἱπποβότοιο:  </p>
<p>τῶν οὔ τίς μ' ἀέκοντα βιήσεται, αἴ κ' ἐθέλωμι </p>
<p>καὶ καθάπαξ ξείνῳ δόμεναι τάδε τόξα φέρεσθαι. </p>
<p>ἀλλ' εἰς οἶκον ἰοῦσα τὰ σ' αὐτῆς ἔργα κόμιζε, </p>
<p>ἱστόν τ' ἠλακάτην τε, καὶ ἀμφιπόλοισι κέλευε </p>
<p>ἔργον ἐποίχεσθαι:  τόξον δ' ἄνδρεσσι μελήσει </p>
<p>πᾶσι, μάλιστα δ' ἐμοί:  τοῦ γὰρ κράτος ἔστ' ἐνὶ οἴκῳ. </p>
<p>ἡ μὲν θαμβήσασα πάλιν οἶκόνδε βεβήκει:  </p>
<p>παιδὸς γὰρ μῦθον πεπνυμένον ἔνθετο θυμῷ. </p>
<p>ἐς δ' ὑπερῷ' ἀναβᾶσα σὺν ἀμφιπόλοισι γυναιξὶ </p>
<p>κλαῖεν ἔπειτ' Ὀδυσῆα, φίλον πόσιν, ὄφρα οἱ ὕπνον </p>
<p>ἡδὺν ἐπὶ βλεφάροισι βάλε γλαυκῶπις Ἀθήνη. </p>
<p>αὐτὰρ ὁ τόξα λαβὼν φέρε καμπύλα δῖος ὑφορβός: </p>
<p>μνηστῆρες δ' ἄρα πάντες ὁμόκλεον ἐν μεγάροισιν:  </p>
<p>ὧδε δέ τις εἴπεσκε νέων ὑπερηνορεόντων:  </p>
<p>πῆ δὴ καμπύλα τόξα φέρεις, ἀμέγαρτε συβῶτα, </p>
<p>πλαγκτέ; τάχ' αὖ σ' ἐφ' ὕεσσι κύνες ταχέες κατέδονται </p>
<p>οἶον ἀπ' ἀνθρώπων, οὓς ἔτρεφες, εἴ κεν Ἀπόλλων </p>
<p>ἡμῖν ἱλήκῃσι καὶ ἀθάνατοι θεοὶ ἄλλοι. </p>
<p>ὣς φάσαν, αὐτὰρ, ὁ θῆκε φέρων αὐτῇ ἐνὶ χώρῃ, </p>
<p>δείσας, οὕνεκα πολλοὶ ὁμόκλεον ἐν μεγάροισιν. </p>
<p>Τηλέμαχος δ' ἑτέρωθεν ἀπειλήσας ἐγεγώνει:  </p>
<p>ἄττα, πρόσω φέρε τόξα:  τάχ' οὐκ εὖ πᾶσι πιθήσεις </p>
<p>μή σε καὶ ὁπλότερός περ ἐὼν ἀγρόνδε δίωμαι, </p>
<p>βάλλων χερμαδίοισι:  βίηφι δὲ φέρτερός εἰμι. </p>
<p>αἲ γὰρ πάντων τόσσον, ὅσοι κατὰ δώματ' ἔασι, </p>
<p>μνηστήρων χερσίν τε βίηφί τε φέρτερος εἴην:  </p>
<p>τῷ κε τάχα στυγερῶς τιν' ἐγὼ πέμψαιμι νέεσθαι </p>
<p>ἡμετέρου ἐξ οἴκου, ἐπεὶ κακὰ μηχανόωνται. </p>
<p>ὣς ἔφαθ', οἱ δ' ἄρα πάντες ἐπ' αὐτῷ ἡδὺ γέλασσαν </p>
<p>μνηστῆρες, καὶ δὴ μέθιεν χαλεποῖο χόλοιο </p>
<p>Τηλεμάχῳ:  τὰ δὲ τόξα φέρων ἀνὰ δῶμα συβώτης </p>
<p>ἐν χείρεσσ' Ὀδυσῆϊ δαΐφρονι θῆκε παραστάς. </p>
<p>ἐκ δὲ καλεσσάμενος προσέφη τροφὸν Εὐρύκλειαν:  </p>
<p>Τηλέμαχος κέλεταί σε, περίφρων Εὐρύκλεια, </p>
<p>κληῗσαι μεγάροιο θύρας πυκινῶς ἀραρυίας. </p>
<p>ἢν δέ τις ἤ στοναχῆς ἠὲ κτύπου ἔνδον ἀκούσῃ </p>
<p>ἀνδρῶν ἡμετέροισιν ἐν ἕρκεσι, μή τι θύραζε </p>
<p>προβλώσκειν, ἀλλ' αὐτοῦ ἀκὴν ἔμεναι παρὰ ἔργῳ. </p>
<p>ὣς ἄρ' ἐφώνησεν, τῇ δ' ἄπτερος ἔπλετο μῦθος, </p>
<p>κλήϊσεν δὲ θύρας μεγάρων εὖ ναιεταόντων. </p>
<p>σιγῇ δ' ἐξ οἴκοιο Φιλοίτιος ἆλτο θύραζε, </p>
<p>κλήϊσεν δ' ἄρ' ἔπειτα θύρας εὐερκέος αὐλῆς. </p>
<p>κεῖτο δ' ὑπ' αἰθούσῃ ὅπλον νεὸς ἀμφιελίσσης </p>
<p>βύβλινον, ᾧ ῥ' ἐπέδησε θύρας, ἐς δ' ἤϊεν αὐτός: </p>
<p>ἕζετ' ἔπειτ' ἐπὶ δίφρον ἰών, ἔνθεν περ ἀνέστη, </p>
<p>εἰσορόων Ὀδυσῆα. ὁ δ' ἤδη τόξον ἐνώμα </p>
<p>πάντη ἀναστρωφῶν, πειρώμενος ἔνθα καὶ ἔνθα, </p>
<p>μὴ κέρα ἶπες ἔδοιεν ἀποιχομένοιο ἄνακτος. </p>
<p>ὧδε τις εἴπεσκεν ἰδὼν ἐς πλησίον ἄλλον:  </p>
<p>ἦ τις θηητὴρ καὶ ἐπίκλοπος ἔπλετο τόξων:  </p>
<p>ἤ ῥά νύ που τοιαῦτα καὶ αὐτῷ οἴκοθι κεῖται </p>
<p>ἢ ὅ γ' ἐφορμᾶται ποιησέμεν, ὡς ἐνὶ χερσὶ </p>
<p>νωμᾷ ἔνθα καὶ ἔνθα κακῶν ἔμπαιος ἀλήτης. </p>
<p>ἄλλος δ' αὖ εἴπεσκε νέων ὑπερηνορεόντων:  </p>
<p>αἲ γὰρ δὴ τοσσοῦτον ὀνήσιος ἀντιάσειεν </p>
<p>ὡς οὗτός ποτε τοῦτο δυνήσεται ἐντανύσασθαι. </p>
<p>ὣς ἄρ' ἔφαν μνηστῆρες: ἀτὰρ πολύμητις Ὀδυσσεύς, </p>
<p>αὐτίκ' ἐπεὶ μέγα τόξον ἐβάστασε καὶ ἴδε πάντη, </p>
<p>ὡς ὅτ' ἀνὴρ φόρμιγγος ἐπιστάμενος καὶ ἀοιδῆς </p>
<p>ῥηϊδίως ἐτάνυσσε νέῳ περὶ κόλλοπι χορδήν, </p>
<p>ἅψας ἀμφοτέρωθεν ἐϋστρεφὲς ἔντερον οἰός, </p>
<p>ὣς ἄρ' ἄτερ σπουδῆς τάνυσεν μέγα τόξον Ὀδυσσεύς. </p>
<p>δεξιτερῇ ἄρα χειρὶ λαβὼν πειρήσατο νευρῆς: </p>
<p>ἡ δ' ὑπὸ καλὸν ἄεισε, χελιδόνι εἰκέλη αὐδήν. </p>
<p>μνηστῆρσιν δ' ἄρ' ἄχος γένετο μέγα, πᾶσι δ' ἄρα χρὼς </p>
<p>ἐτράπετο:  Ζεὺς δὲ μεγάλ' ἔκτυπε σήματα φαίνων:  </p>
<p>γήθησέν τ' ἄρ' ἔπειτα πολύτλας δῖος Ὀδυσσεύς. </p>
<p>ὅττι ῥά οἱ τέρας ἧκε Κρόνου πάϊς ἀγκυλομήτεω:  </p>
<p>εἵλετο δ' ὠκὺν ὀϊστόν, ὅ οἱ παρέκειτο τραπέζῃ </p>
<p>γυμνός: τοὶ δ' ἄλλοι κοίλης ἔντοσθε φαρέτρης </p>
<p>κείατο, τῶν τάχ' ἔμελλον Ἀχαιοὶ πειρήσεσθαι. </p>
<p>τόν ῥ' ἐπὶ πήχει ἑλὼν ἕλκεν νευρὴν γλυφίδας τε, </p>
<p>αὐτόθεν ἐκ δίφροιο καθήμενος, ἧκε δ' ὀϊστὸν </p>
<p>ἄντα τιτυσκόμενος, πελέκεων δ' οὐκ ἤμβροτε πάντων </p>
<p>πρώτης στειλειῆς, διὰ δ' ἀμπερὲς ἦλθε θύραζε </p>
<p>ἰὸς χαλκοβαρής: ὁ δὲ Τηλέμαχον προσέειπε:  </p>
<p>Τηλέμαχ', οὔ σ' ὁ ξεῖνος ἐνὶ μεγάροισιν ἐλέγχει </p>
<p>ἥμενος, οὐδέ τι τοῦ σκοποῦ ἤμβροτον οὐδέ τι τόξον </p>
<p>δὴν ἔκαμον τανύων:  ἔτι μοι μένος ἔμπεδόν ἐστιν, </p>
<p>οὐχ ὥς με μνηστῆρες ἀτιμάζοντες ὄνονται. </p>
<p>νῦν δ' ὥρη καὶ δόρπον Ἀχαιοῖσιν τετυκέσθαι </p>
<p>ἐν φάει, αὐτὰρ ἔπειτα καὶ ἄλλως ἑψιάασθαι </p>
<p>μολπῇ καὶ φόρμιγγι:  τὰ γάρ τ' ἀναθήματα δαιτός. </p>
<p>ἦ καὶ ἐπ' ὀφρύσι νεῦσεν:  ὁ δ' ἀμφέθετο ξίφος ὀξὺ </p>
<p>Τηλέμαχος, φίλος υἱὸς Ὀδυσσῆος θείοιο, </p>
<p>ἀμφὶ δὲ χεῖρα φίλην βάλεν ἔγχεϊ, ἄγχι δ' ἄρ' αὐτοῦ </p>
<p>πὰρ θρόνον ἑστήκει κεκορυθμένος αἴθοπι χαλκῷ. </p></div1>
<div1 lines="501" n="22">
<p>αὐτὰρ ὁ γυμνώθη ῥακέων πολύμητις Ὀδυσσεύς, </p>
<p>ἆλτο δ' ἐπὶ μέγαν οὐδόν, ἔχων βιὸν ἠδὲ φαρέτρην </p>
<p>ἰῶν ἐμπλείην, ταχέας δ' ἐκχεύατ' ὀϊστοὺς </p>
<p>αὐτοῦ πρόσθε ποδῶν, μετὰ δὲ μνηστῆρσιν ἔειπεν:  </p>
<p>οὗτος μὲν δὴ ἄεθλος ἀάατος ἐκτετέλεσται:  </p>
<p>νῦν αὖτε σκοπὸν ἄλλον, ὃν οὔ πώ τις βάλεν ἀνήρ, </p>
<p>εἴσομαι, αἴ κε τύχωμι, πόρῃ δέ μοι εὖχος Ἀπόλλων. </p>
<p>ἦ καὶ ἐπ' Ἀντινόῳ ἰθύνετο πικρὸν ὀϊστόν. </p>
<p>ἦ τοι ὁ καλὸν ἄλεισον ἀναιρήσεσθαι ἔμελλε, </p>
<p>χρύσεον ἄμφωτον, καὶ δὴ μετὰ χερσὶν ἐνώμα, </p>
<p>ὄφρα πίοι οἴνοιο:  φόνος δέ οἱ οὐκ ἐνὶ θυμῷ </p>
<p>μέμβλετο:  τίς κ' οἴοιτο μετ' ἀνδράσι δαιτυμόνεσσι </p>
<p>μοῦνον ἐνὶ πλεόνεσσι, καὶ εἰ μάλα καρτερὸς εἴη, </p>
<p>οἷ τεύξειν θάνατόν τε κακὸν καὶ κῆρα μέλαιναν; </p>
<p>τὸν δ' Ὀδυσεὺς κατὰ λαιμὸν ἐπισχόμενος βάλεν ἰῷ, </p>
<p>ἀντικρὺ δ' ἁπαλοῖο δι' αὐχένος ἤλυθ' ἀκωκή. </p>
<p>ἐκλίνθη δ' ἑτέρωσε, δέπας δέ οἱ ἔκπεσε χειρὸς </p>
<p>βλημένου, αὐτίκα δ' αὐλὸς ἀνὰ ῥῖνας παχὺς ἦλθεν </p>
<p>αἵματος ἀνδρομέοιο:  θοῶς δ' ἀπὸ εἷο τράπεζαν </p>
<p>ὦσε ποδὶ πλήξας, ἀπὸ δ' εἴδατα χεῦεν ἔραζε:  </p>
<p>σῖτός τε κρέα τ' ὀπτὰ φορύνετο. τοὶ δ' ὁμάδησαν </p>
<p>μνηστῆρες κατὰ δώμαθ', ὅπως ἴδον ἄνδρα πεσόντα, </p>
<p>ἐκ δὲ θρόνων ἀνόρουσαν ὀρινθέντες κατὰ δῶμα, </p>
<p>πάντοσε παπταίνοντες ἐϋδμήτους ποτὶ τοίχους: </p>
<p>οὐδέ πη ἀσπὶς ἔην οὐδ' ἄλκιμον ἔγχος ἑλέσθαι. </p>
<p>νείκειον δ' Ὀδυσῆα χολωτοῖσιν ἐπέεσσι:  </p>
<p>ξεῖνε, κακῶς ἀνδρῶν τοξάζεαι:  οὐκέτ' ἀέθλων </p>
<p>ἄλλων ἀντιάσεις: νῦν τοι σῶς αἰπὺς ὄλεθρος. </p>
<p>καὶ γὰρ δὴ νῦν φῶτα κατέκτανες ὃς μέγ' ἄριστος </p>
<p>κούρων εἰν Ἰθάκῃ:  τῷ σ' ἐνθάδε γῦπες ἔδονται. </p>
<p>ἴσκεν ἕκαστος ἀνήρ, ἐπεὶ ἦ φάσαν οὐκ ἐθέλοντα </p>
<p>ἄνδρα κατακτεῖναι:  τὸ δὲ νήπιοι οὐκ ἐνόησαν, </p>
<p>ὡς δή σφιν καὶ πᾶσιν ὀλέθρου πείρατ' ἐφῆπτο. </p>
<p>τοὺς δ' ἄρ' ὑπόδρα ἰδὼν προσέφη πολύμητις Ὀδυσσεύς: </p>
<p>ὦ κύνες, οὔ μ' ἔτ' ἐφάσκεθ' ὑπότροπον οἴκαδ' ἱκέσθαι </p>
<p>δήμου ἄπο Τρώων, ὅτι μοι κατεκείρετε οἶκον, </p>
<p>δμῳῇσιν δὲ γυναιξὶ παρευνάζεσθε βιαίως, </p>
<p>αὐτοῦ τε ζώοντος ὑπεμνάασθε γυναῖκα, </p>
<p>οὔτε θεοὺς δείσαντες, οἳ οὐρανὸν εὐρὺν ἔχουσιν, </p>
<p>οὔτε τιν' ἀνθρώπων νέμεσιν κατόπισθεν ἔσεσθαι:  </p>
<p>νῦν ὑμῖν καὶ πᾶσιν ὀλέθρου πείρατ' ἐφῆπται. </p>
<p>ὣς φάτο, τοὺς δ' ἄρα πάντας ὑπὸ χλωρὸν δέος εἷλεν:  </p>
<p>πάπτηνεν δὲ ἕκαστος ὅπη φύγοι αἰπὺν ὄλεθρον. </p>
<p>Εὐρύμαχος δέ μιν οἶος ἀμειβόμενος προσέειπεν:  </p>
<p>εἰ μὲν δὴ Ὀδυσεὺς Ἰθακήσιος εἰλήλουθας, </p>
<p>ταῦτα μὲν αἴσιμα εἶπας, ὅσα ῥέζεσκον Ἀχαιοί, </p>
<p>πολλὰ μὲν ἐν μεγάροισιν ἀτάσθαλα, πολλὰ δ' ἐπ' ἀγροῦ. </p>
<p>ἀλλ' ὁ μὲν ἤδη κεῖται ὃς αἴτιος ἔπλετο πάντων, </p>
<p>Ἀντίνοος: οὗτος γὰρ ἐπίηλεν τάδε ἔργα, </p>
<p>οὔ τι γάμου τόσσον κεχρημένος οὐδὲ χατίζων, </p>
<p>ἀλλ' ἄλλα φρονέων, τά οἱ οὐκ ἐτέλεσσε Κρονίων, </p>
<p>ὄφρ' Ἰθάκης κατὰ δῆμον ἐϋκτιμένης βασιλεύοι </p>
<p>αὐτός, ἀτὰρ σὸν παῖδα κατακτείνειε λοχήσας. </p>
<p>νῦν δ' ὁ μὲν ἐν μοίρῃ πέφαται, σὺ δὲ φείδεο λαῶν </p>
<p>σῶν:  ἀτὰρ ἄμμες ὄπισθεν ἀρεσσάμενοι κατὰ δῆμον, </p>
<p>ὅσσα τοι ἐκπέποται καὶ ἐδήδοται ἐν μεγάροισι, </p>
<p>τιμὴν ἀμφὶς ἄγοντες ἐεικοσάβοιον ἕκαστος, </p>
<p>χαλκόν τε χρυσόν τ' ἀποδώσομεν, εἰς ὅ κε σὸν κῆρ </p>
<p>ἰανθῇ:  πρὶν δ' οὔ τι νεμεσσητὸν κεχολῶσθαι. </p>
<p>τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς: </p>
<p>Εὐρύμαχ', οὐδ' εἴ μοι πατρώϊα πάντ' ἀποδοῖτε, </p>
<p>ὅσσα τε νῦν ὔμμ' ἐστὶ καὶ εἴ ποθεν ἄλλ' ἐπιθεῖτε, </p>
<p>οὐδέ κεν ὣς ἔτι χεῖρας ἐμὰς λήξαιμι φόνοιο </p>
<p>πρὶν πᾶσαν μνηστῆρας ὑπερβασίην ἀποτῖσαι. </p>
<p>νῦν ὑμῖν παράκειται ἐναντίον ἠὲ μάχεσθαι </p>
<p>ἢ φεύγειν, ὅς κεν θάνατον καὶ κῆρας ἀλύξῃ:  </p>
<p>ἀλλά τιν' οὐ φεύξεσθαι ὀΐομαι αἰπὺν ὄλεθρον. </p>
<p>ὣς φάτο, τῶν δ' αὐτοῦ λύτο γούνατα καὶ φίλον ἦτορ. </p>
<p>τοῖσιν δ' Εὐρύμαχος προσεφώνεε δεύτερον αὖτις: </p>
<p>ὦ φίλοι, οὐ γὰρ σχήσει ἀνὴρ ὅδε χεῖρας ἀάπτους, </p>
<p>ἀλλ' ἐπεὶ ἔλλαβε τόξον ἐΰξοον ἠδὲ φαρέτρην, </p>
<p>οὐδοῦ ἄπο ξεστοῦ τοξάσσεται, εἰς ὅ κε πάντας </p>
<p>ἄμμε κατακτείνῃ:  ἀλλὰ μνησώμεθα χάρμης. </p>
<p>φάσγανά τε σπάσσασθε καὶ ἀντίσχεσθε τραπέζας </p>
<p>ἰῶν ὠκυμόρων:  ἐπὶ δ' αὐτῷ πάντες ἔχωμεν </p>
<p>ἀθρόοι, εἴ κέ μιν οὐδοῦ ἀπώσομεν ἠδὲ θυράων, </p>
<p>ἔλθωμεν δ' ἀνὰ ἄστυ, βοὴ δ' ὤκιστα γένοιτο:  </p>
<p>τῷ κε τάχ' οὗτος ἀνὴρ νῦν ὕστατα τοξάσσαιτο. </p>
<p>ὣς ἄρα φωνήσας εἰρύσσατο φάσγανον ὀξὺ </p>
<p>χάλκεον, ἀμφοτέρωθεν ἀκαχμένον, ἆλτο δ' ἐπ' αὐτῷ </p>
<p>σμερδαλέα ἰάχων:  ὁ δ' ἁμαρτῆ δῖος Ὀδυσσεὺς </p>
<p>ἰὸν ἀποπροίει, βάλε δὲ στῆθος παρὰ μαζόν, </p>
<p>ἐν δέ οἱ ἥπατι πῆξε θοὸν βέλος: ἐκ δ' ἄρα χειρὸς </p>
<p>φάσγανον ἧκε χαμᾶζε, περιρρηδὴς δὲ τραπέζῃ </p>
<p>κάππεσεν ἰδνωθείς, ἀπὸ δ' εἴδατα χεῦεν ἔραζε </p>
<p>καὶ δέπας ἀμφικύπελλον:  ὁ δὲ χθόνα τύπτε μετώπῳ </p>
<p>θυμῷ ἀνιάζων, ποσὶ δὲ θρόνον ἀμφοτέροισι </p>
<p>λακτίζων ἐτίνασσε:  κατ' ὀφθαλμῶν δ' ἔχυτ' ἀχλύς. </p>
<p>Ἀμφίνομος δ' Ὀδυσῆος ἐείσατο κυδαλίμοιο </p>
<p>ἀντίος ἀΐξας, εἴρυτο δὲ φάσγανον ὀξύ, </p>
<p>εἴ πώς οἱ εἴξειε θυράων. ἀλλ' ἄρα μιν φθῆ </p>
<p>Τηλέμαχος κατόπισθε βαλὼν χαλκήρεϊ δουρὶ </p>
<p>ὤμων μεσσηγύς, διὰ δὲ στήθεσφιν ἔλασσεν:  </p>
<p>δούπησεν δὲ πεσών, χθόνα δ' ἤλασε παντὶ μετώπῳ. </p>
<p>Τηλέμαχος δ' ἀπόρουσε, λιπὼν δολιχόσκιον ἔγχος </p>
<p>αὐτοῦ ἐν Ἀμφινόμῳ:  περὶ γὰρ δίε μή τις Ἀχαιῶν </p>
<p>ἔγχος ἀνελκόμενον δολιχόσκιον ἢ ἐλάσειε </p>
<p>φασγάνῳ ἀΐξας ἠὲ προπρηνέα τύψας. </p>
<p>βῆ δὲ θέειν, μάλα δ' ὦκα φίλον πατέρ' εἰσαφίκανεν, </p>
<p>ἀγχοῦ δ' ἱστάμενος ἔπεα πτερόεντα προσηύδα:  </p>
<p>ὦ πάτερ, ἤδη τοι σάκος οἴσω καὶ δύο δοῦρε </p>
<p>καὶ κυνέην πάγχαλκον, ἐπὶ κροτάφοις ἀραρυῖαν </p>
<p>αὐτός τ' ἀμφιβαλεῦμαι ἰών, δώσω δὲ συβώτῃ </p>
<p>καὶ τῷ βουκόλῳ ἄλλα:  τετευχῆσθαι γὰρ ἄμεινον. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>οἶσε θέων, ἧός μοι ἀμύνεσθαι πάρ' ὀϊστοί, </p>
<p>μή μ' ἀποκινήσωσι θυράων μοῦνον ἐόντα. </p>
<p>ὣς φάτο, Τηλέμαχος δὲ φίλῳ ἐπεπείθετο πατρί, </p>
<p>βῆ δ' ἴμεναι θάλαμόνδ', ὅθι οἱ κλυτὰ τεύχεα κεῖτο. </p>
<p>ἔνθεν τέσσαρα μὲν σάκε' ἔξελε, δούρατα δ' ὀκτὼ </p>
<p>καὶ πίσυρας κυνέας χαλκήρεας ἱπποδασείας: </p>
<p>βῆ δὲ φέρων, μάλα δ' ὦκα φίλον πατέρ' εἰσαφίκανεν, </p>
<p>αὐτὸς δὲ πρώτιστα περὶ χροῒ δύσετο χαλκόν:  </p>
<p>ὣς δ' αὔτως τὼ δμῶε δυέσθην τεύχεα καλά, </p>
<p>ἔσταν δ' ἀμφ' Ὀδυσῆα δαΐφρονα ποικιλομήτην. </p>
<p>αὐτὰρ ὅ γ', ὄφρα μὲν αὐτῷ ἀμύνεσθαι ἔσαν ἰοί. </p>
<p>τόφρα μνηστήρων ἕνα γ' αἰεὶ ᾧ ἐνὶ οἴκῳ </p>
<p>βάλλε τιτυσκόμενος: τοὶ δ' ἀγχιστῖνοι ἔπιπτον. </p>
<p>αὐτὰρ ἐπεὶ λίπον ἰοὶ ὀϊστεύοντα ἄνακτα, </p>
<p>τόξον μὲν πρὸς σταθμὸν ἐϋσταθέος μεγάροιο </p>
<p>ἔκλιν' ἑστάμεναι, πρὸς ἐνώπια παμφανόωντα, </p>
<p>αὐτὸς δ' ἀμφ' ὤμοισι σάκος θέτο τετραθέλυμνον, </p>
<p>κρατὶ δ' ἐπ' ἰφθίμῳ κυνέην εὔτυκτον ἔθηκεν, </p>
<p>ἵππουριν, δεινὸν δὲ λόφος καθύπερθεν ἔνευεν:  </p>
<p>εἵλετο δ' ἄλκιμα δοῦρε δύω κεκορυθμένα χαλκῷ. </p>
<p>ὀρσοθύρη δέ τις ἔσκεν ἐϋδμήτῳ ἐνὶ τοίχῳ, </p>
<p>ἀκρότατον δὲ παρ' οὐδὸν ἐϋσταθέος μεγάροιο </p>
<p>ἦν ὁδὸς ἐς λαύρην, σανίδες δ' ἔχον εὖ ἀραρυῖαι. </p>
<p>τὴν δ' Ὀδυσεὺς φράζεσθαι ἀνώγει δῖον ὑφορβὸν </p>
<p>ἑσταότ' ἄγχ' αὐτῆς: μία δ' οἴη γίγνετ' ἐφορμή. </p>
<p>τοῖς δ' Ἀγέλεως μετέειπεν, ἔπος πάντεσσι πιφαύσκων:  </p>
<p>ὦ φίλοι, οὐκ ἂν δή τις ἀν' ὀρσοθύρην ἀναβαίη </p>
<p>καὶ εἴποι λαοῖσι, βοὴ δ' ὤκιστα γένοιτο; </p>
<p>τῷ κε τάχ' οὗτος ἀνὴρ νῦν ὕστατα τοξάσσαιτο. </p>
<p>τὸν δ' αὖτε προσέειπε Μελάνθιος, αἰπόλος αἰγῶν:  </p>
<p>οὔ πως ἔστ', Ἀγέλαε διοτρεφές: ἄγχι γὰρ αἰνῶς </p>
<p>αὐλῆς καλὰ θύρετρα καὶ ἀργαλέον στόμα λαύρης: </p>
<p>καί χ' εἷς πάντας ἐρύκοι ἀνήρ, ὅς τ' ἄλκιμος εἴη. </p>
<p>ἀλλ' ἄγεθ', ὑμῖν τεύχε' ἐνείκω θωρηχθῆναι </p>
<p>ἐκ θαλάμου:  ἔνδον γάρ, ὀΐομαι, οὐδέ πη ἄλλῃ </p>
<p>τεύχεα κατθέσθην Ὀδυσεὺς καὶ φαίδιμος υἱός. </p>
<p>ὣς εἰπὼν ἀνέβαινε Μελάνθιος, αἰπόλος αἰγῶν, </p>
<p>εἰς θαλάμους Ὀδυσῆος ἀνὰ ῥῶγας μεγάροιο. </p>
<p>ἔνθεν δώδεκα μὲν σάκε' ἔξελε, τόσσα δὲ δοῦρα </p>
<p>καὶ τόσσας κυνέας χαλκήρεας ἱπποδασείας: </p>
<p>βῆ δ' ἴμεναι, μάλα δ' ὦκα φέρων μνηστῆρσιν ἔδωκεν. </p>
<p>καὶ τότ' Ὀδυσσῆος λύτο γούνατα καὶ φίλον ἦτορ, </p>
<p>ὡς περιβαλλομένους ἴδε τεύχεα χερσί τε δοῦρα </p>
<p>μακρὰ τινάσσοντας: μέγα δ' αὐτῷ φαίνετο ἔργον. </p>
<p>αἶψα δὲ Τηλέμαχον ἔπεα πτερόεντα προσηύδα:  </p>
<p>Τηλέμαχ', ἦ μάλα δή τις ἐνὶ μεγάροισι γυναικῶν </p>
<p>νῶϊν ἐποτρύνει πόλεμον κακὸν ἠὲ Μελανθεύς. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>ὦ πάτερ, αὐτὸς ἐγὼ τόδε γ' ἤμβροτονοὐδέ τις ἄλλος </p>
<p>αἴτιοσὃς θαλάμοιο θύρην πυκινῶς ἀραρυῖαν </p>
<p>κάλλιπον ἀγκλίνας: τῶν δὲ σκοπὸς ἦεν ἀμείνων. </p>
<p>ἀλλ' ἴθι, δῖ' Εὔμαιε, θύρην ἐπίθες θαλάμοιο </p>
<p>καὶ φράσαι ἤ τις ἄρ' ἐστὶ γυναικῶν ἣ τάδε ῥέζει, </p>
<p>ἢ υἱὸς Δολίοιο, Μελανθεύς, τόν περ ὀΐω. </p>
<p>ὣς οἱ μὲν τοιαῦτα πρὸς ἀλλήλους ἀγόρευον, </p>
<p>βῆ δ' αὖτις θάλαμόνδε Μελάνθιος, αἰπόλος αἰγῶν, </p>
<p>οἴσων τεύχεα καλά. νόησε δὲ δῖος ὑφορβός, </p>
<p>αἶψα δ' Ὀδυσσῆα προσεφώνεεν ἐγγὺς ἐόντα:  </p>
<p>διογενὲς Λαερτιάδη, πολυμήχαν' Ὀδυσσεῦ, </p>
<p>κεῖνος δ' αὖτ' ἀΐδηλος ἀνήρ, ὃν ὀϊόμεθ' αὐτοί, </p>
<p>ἔρχεται ἐς θάλαμον:  σὺ δέ μοι νημερτὲς ἐνίσπες, </p>
<p>ἤ μιν ἀποκτείνω, αἴ κε κρείσσων γε γένωμαι, </p>
<p>ἦε σοὶ ἐνθάδ' ἄγω, ἵν' ὑπερβασίας ἀποτίσῃ </p>
<p>πολλάς, ὅσσας οὗτος ἐμήσατο σῷ ἐνὶ οἴκῳ. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>ἦ τοι ἐγὼ καὶ Τηλέμαχος μνηστῆρας ἀγαυοὺς </p>
<p>σχήσομεν ἔντοσθεν μεγάρων, μάλα περ μεμαῶτας. </p>
<p>σφῶϊ δ' ἀποστρέψαντε πόδας καὶ χεῖρας ὕπερθεν </p>
<p>ἐς θάλαμον βαλέειν, σανίδας δ' ἐκδῆσαι ὄπισθε, </p>
<p>σειρὴν δὲ πλεκτὴν ἐξ αὐτοῦ πειρήναντε </p>
<p>κίον' ἀν' ὑψηλὴν ἐρύσαι πελάσαι τε δοκοῖσιν, </p>
<p>ὥς κεν δηθὰ ζωὸς ἐὼν χαλέπ' ἄλγεα πάσχῃ:  </p>
<p>ὣς ἔφαθ', οἱ δ' ἄρα τοῦ μάλα μὲν κλύον ἠδ' ἐπίθοντο, </p>
<p>βὰν δ' ἴμεν ἐς θάλαμον, λαθέτην δέ μιν ἔνδον ἐόντα. </p>
<p>ἦ τοι ὁ μὲν θαλάμοιο μυχὸν κάτα τεύχε' ἐρεύνα, </p>
<p>τὼ δ' ἔσταν ἑκάτερθε παρὰ σταθμοῖσι μένοντε. </p>
<p>εὖθ' ὑπὲρ οὐδὸν ἔβαινε Μελάνθιος, αἰπόλος αἰγῶν, </p>
<p>τῇ ἑτέρῃ μὲν χειρὶ φέρων καλὴν τρυφάλειαν, </p>
<p>τῇ δ' ἑτέρῃ σάκος εὐρὺ γέρον, πεπαλαγμένον ἄζῃ, </p>
<p>Λαέρτεω ἥρωος, ὃ κουρίζων φορέεσκε:  </p>
<p>δὴ τότε γ' ἤδη κεῖτο, ῥαφαὶ δὲ λέλυντο ἱμάντων:  </p>
<p>τὼ δ' ἄρ' ἐπαΐξανθ' ἑλέτην ἔρυσάν τέ μιν εἴσω </p>
<p>κουρίξ, ἐν δαπέδῳ δὲ χαμαὶ βάλον ἀχνύμενον κῆρ, </p>
<p>σὺν δὲ πόδας χεῖράς τε δέον θυμαλγέϊ δεσμῷ </p>
<p>εὖ μάλ' ἀποστρέψαντε διαμπερές, ὡς ἐκέλευσεν </p>
<p>υἱὸς Λαέρταο, πολύτλας δῖος Ὀδυσσεύς: </p>
<p>σειρὴν δὲ πλεκτὴν ἐξ αὐτοῦ πειρήναντε </p>
<p>κίον' ἀν' ὑψηλὴν ἔρυσαν πέλασάν τε δοκοῖσι. </p>
<p>τὸν δ' ἐπικερτομέων προσέφης, Εὔμαιε συβῶτα:  </p>
<p>νῦν μὲν δὴ μάλα πάγχυ, Μελάνθιε, νύκτα φυλάξεις, </p>
<p>εὐνῇ ἔνι μαλακῇ καταλέγμενος, ὥς σε ἔοικεν:  </p>
<p>οὐδέ σέ γ' ἠριγένεια παρ' Ὠκεανοῖο ῥοάων </p>
<p>λήσει ἐπερχομένη χρυσόθρονος, ἡνίκ' ἀγινεῖς </p>
<p>αἶγας μνηστήρεσσι δόμον κάτα δαῖτα πένεσθαι. </p>
<p>ὣς ὁ μὲν αὖθι λέλειπτο, ταθεὶς ὀλοῷ ἐνὶ δεσμῷ:  </p>
<p>τὼ δ' ἐς τεύχεα δύντε, θύρην ἐπιθέντε φαεινήν, </p>
<p>βήτην εἰς Ὀδυσῆα δαΐφρονα, ποικιλομήτην. </p>
<p>ἔνθα μένος πνείοντες ἐφέστασαν, οἱ μὲν ἐπ' οὐδοῦ </p>
<p>τέσσαρες, οἱ δ' ἔντοσθε δόμων πολέες τε καὶ ἐσθλοί. </p>
<p>τοῖσι δ' ἐπ' ἀγχίμολον θυγάτηρ Διὸς ἦλθεν Ἀθήνη, </p>
<p>Μέντορι εἰδομένη ἠμὲν δέμας ἠδὲ καὶ αὐδήν. </p>
<p>τὴν δ' Ὀδυσεὺς γήθησεν ἰδὼν καὶ μῦθον ἔειπε:  </p>
<p>Μέντορ, ἄμυνον ἀρήν, μνῆσαι δ' ἑτάροιο φίλοιο, </p>
<p>ὅς σ' ἀγαθὰ ῥέζεσκον:  ὁμηλικίην δέ μοί ἐσσι. </p>
<p>ὣς φάτ', ὀϊόμενος λαοσσόον ἔμμεν Ἀθήνην. </p>
<p>μνηστῆρες δ' ἑτέρωθεν ὁμόκλεον ἐν μεγάροισι:  </p>
<p>πρῶτος τήν γ' ἐνένιπε Δαμαστορίδης Ἀγέλαος: </p>
<p>Μέντορ, μή σ' ἐπέεσσι παραιπεπίθῃσιν Ὀδυσσεὺς </p>
<p>μνηστήρεσσι μάχεσθαι, ἀμυνέμεναι δέ οἱ αὐτῷ. </p>
<p>ὧδε γὰρ ἡμέτερόν γε νόον τελέεσθαι ὀΐω:  </p>
<p>ὁππότε κεν τούτους κτέωμεν, πατέρ' ἠδὲ καὶ υἱόν, </p>
<p>ἐν δὲ σὺ τοῖσιν ἔπειτα πεφήσεαι, οἷα μενοινᾷς </p>
<p>ἔρδειν ἐν μεγάροις: σῷ δ' αὐτοῦ κράατι τίσεις. </p>
<p>αὐτὰρ ἐπὴν ὑμέων γε βίας ἀφελώμεθα χαλκῷ, </p>
<p>κτήμαθ' ὁπόσσα τοί ἐστι, τά τ' ἔνδοθι καὶ τὰ θύρηφι, </p>
<p>τοῖσιν Ὀδυσσῆος μεταμίξομεν:  οὐδέ τοι υἷας </p>
<p>ζώειν ἐν μεγάροισιν ἐάσομεν, οὐδέ θύγατρας </p>
<p>οὐδ' ἄλοχον κεδνὴν Ἰθάκης κατὰ ἄστυ πολεύειν. </p>
<p>ὣς φάτ', Ἀθηναίη δὲ χολώσατο κηρόθι μᾶλλον, </p>
<p>νείκεσσεν δ' Ὀδυσῆα χολωτοῖσιν ἐπέεσσιν:  </p>
<p>οὐκέτι σοί γ', Ὀδυσεῦ, μένος ἔμπεδον οὐδέ τις ἀλκή </p>
<p>οἵη ὅτ' ἀμφ' Ἑλένῃ λευκωλένῳ εὐπατερείῃ, </p>
<p>εἰνάετες Τρώεσσιν ἐμάρναο νωλεμὲς αἰεί, </p>
<p>πολλοὺς δ' ἄνδρας ἔπεφνες ἐν αἰνῇ δηϊοτῆτι, </p>
<p>σῇ δ' ἥλω βουλῇ Πριάμου πόλις εὐρυάγυια. </p>
<p>πῶς δὴ νῦν, ὅτε σόν τε δόμον καὶ κτήμαθ' ἱκάνεις, </p>
<p>ἄντα μνηστήρων ὀλοφύρεαι ἄλκιμος εἶναι; </p>
<p>ἀλλ' ἄγε δεῦρο, πέπον, παρ' ἔμ' ἵστασο καὶ ἴδε ἔργον, </p>
<p>ὄφρ' εἰδῇς οἷός τοι ἐν ἀνδράσι δυσμενέεσσιν </p>
<p>Μέντωρ Ἀλκιμίδης εὐεργεσίας ἀποτίνειν. </p>
<p>ἦ ῥα, καὶ οὔ πω πάγχυ δίδου ἑτεραλκέα νίκην, </p>
<p>ἀλλ' ἔτ' ἄρα σθένεός τε καὶ ἀλκῆς πειρήτιζεν </p>
<p>ἠμὲν Ὀδυσσῆος ἠδ' υἱοῦ κυδαλίμοιο. </p>
<p>αὐτὴ δ' αἰθαλόεντος ἀνὰ μεγάροιο μέλαθρον </p>
<p>ἕζετ' ἀναΐξασα, χελιδόνι εἰκέλη ἄντην. </p>
<p>μνηστῆρας δ' ὤτρυνε Δαμαστορίδης Ἀγέλαος, </p>
<p>Εὐρύνομός τε καὶ Ἀμφιμέδων Δημοπτόλεμός τε, </p>
<p>Πείσανδρός τε Πολυκτορίδης Πόλυβός τε δαΐφρων:  </p>
<p>οἱ γὰρ μνηστήρων ἀρετῇ ἔσαν ἔξοχ' ἄριστοι, </p>
<p>ὅσσοι ἔτ' ἔζωον περί τε ψυχέων ἐμάχοντο:  </p>
<p>τοὺς δ' ἤδη ἐδάμασσε βιὸς καὶ ταρφέες ἰοί. </p>
<p>τοῖς δ' Ἀγέλεως μετέειπεν, ἔπος πάντεσσι πιφαύσκων:  </p>
<p>ὦ φίλοι, ἤδη σχήσει ἀνὴρ ὅδε χεῖρας ἀάπτους: </p>
<p>καὶ δή οἱ Μέντωρ μὲν ἔβη κενὰ εὔγματα εἰπών, </p>
<p>οἱ δ' οἶοι λείπονται ἐπὶ πρώτῃσι θύρῃσι. </p>
<p>τῷ νῦν μὴ ἅμα πάντες ἐφίετε δούρατα μακρά, </p>
<p>ἀλλ' ἄγεθ' οἱ ἓξ πρῶτον ἀκοντίσατ', αἴ κέ ποθι Ζεὺς </p>
<p>δώῃ Ὀδυσσῆα βλῆσθαι καὶ κῦδος ἀρέσθαι. </p>
<p>τῶν δ' ἄλλων οὐ κῆδος, ἐπὴν οὗτός γε πέσῃσιν. </p>
<p>ὣς ἔφαθ', οἱ δ' ἄρα πάντες ἀκόντισαν ὡς ἐκέλευεν, </p>
<p>ἱέμενοι:  τὰ δὲ πάντα ἐτώσια θῆκεν Ἀθήνη, </p>
<p>τῶν ἄλλος μὲν σταθμὸν ἐϋσταθέος μεγάροιο </p>
<p>βεβλήκει, ἄλλος δὲ θύρην πυκινῶς ἀραρυῖαν:  </p>
<p>ἄλλου δ' ἐν τοίχῳ μελίη πέσε χαλκοβάρεια. </p>
<p>αὐτὰρ ἐπεὶ δὴ δούρατ' ἀλεύαντο μνηστήρων, </p>
<p>τοῖς δ' ἄρα μύθων ἦρχε πολύτλας δῖος Ὀδυσσεύς: </p>
<p>ὦ φίλοι, ἤδη μέν κεν ἐγὼν εἴποιμι καὶ ἄμμι </p>
<p>μνηστήρων ἐς ὅμιλον ἀκοντίσαι, οἳ μεμάασιν </p>
<p>ἡμέας ἐξεναρίξαι ἐπὶ προτέροισι κακοῖσιν. </p>
<p>ὣς ἔφαθ', οἱ δ' ἄρα πάντες ἀκόντισαν ὀξέα δοῦρα </p>
<p>ἄντα τιτυσκόμενοι:  Δημοπτόλεμον μὲν Ὀδυσσεύς, </p>
<p>Εὐρυάδην δ' ἄρα Τηλέμαχος, Ἔλατον δὲ συβώτης, </p>
<p>Πείσανδρον δ' ἄρ' ἔπεφνε βοῶν ἐπιβουκόλος ἀνήρ. </p>
<p>οἱ μὲν ἔπειθ' ἅμα πάντες ὀδὰξ ἕλον ἄσπετον οὖδας, </p>
<p>μνηστῆρες δ' ἀνεχώρησαν μεγάροιο μυχόνδε:  </p>
<p>τοὶ δ' ἄρ' ἐπήϊξαν, νεκύων δ' ἐξ ἔγχε' ἕλοντο. </p>
<p>αὖτις δὲ μνηστῆρες ἀκόντισαν ὀξέα δοῦρα </p>
<p>ἱέμενοι:  τὰ δὲ πολλὰ ἐτώσια θῆκεν Ἀθήνη. </p>
<p>τῶν ἄλλος μὲν σταθμὸν ἐϋσταθέος μεγάροιο </p>
<p>βεβλήκειν, ἄλλος δὲ θύρην πυκινῶς ἀραρυῖαν:  </p>
<p>ἄλλου δ' ἐν τοίχῳ μελίη πέσε χαλκοβάρεια. </p>
<p>Ἀμφιμέδων δ' ἄρα Τηλέμαχον βάλε χεῖρ' ἐπὶ καρπῷ </p>
<p>λίγδην, ἄκρον δὲ ῥινὸν δηλήσατο χαλκός. </p>
<p>Κτήσιππος δ' Εὔμαιον ὑπὲρ σάκος ἔγχεϊ μακρῷ </p>
<p>ὦμον ἐπέγραψεν:  τὸ δ' ὑπέρπτατο, πῖπτε δ' ἔραζε. </p>
<p>τοὶ δ' αὖτ' ἀμφ' Ὀδυσῆα δαΐφρονα ποικιλομήτην, </p>
<p>μνηστήρων ἐς ὅμιλον ἀκόντισαν ὀξέα δοῦρα. </p>
<p>ἔνθ' αὖτ' Εὐρυδάμαντα βάλε πτολίπορθος Ὀδυσσεύς, </p>
<p>Ἀμφιμέδοντα δὲ Τηλέμαχος, Πόλυβον δὲ συβώτης: </p>
<p>Κτήσιππον δ' ἄρ' ἔπειτα βοῶν ἐπιβουκόλος ἀνὴρ </p>
<p>βεβλήκει πρὸς στῆθος, ἐπευχόμενος δὲ προσηύδα:  </p>
<p>ὦ Πολυθερσεΐδη φιλοκέρτομε, μή ποτε πάμπαν </p>
<p>εἴκων ἀφραδίῃς μέγα εἰπεῖν, ἀλλὰ θεοῖσιν </p>
<p>μῦθον ἐπιτρέψαι, ἐπεὶ ἦ πολὺ φέρτεροί εἰσι. </p>
<p>τοῦτό τοι ἀντὶ ποδὸς ξεινήϊον, ὅν ποτ' ἔδωκας </p>
<p>ἀντιθέῳ Ὀδυσῆϊ δόμον κάτ' ἀλητεύοντι. </p>
<p>ἦ ῥα βοῶν ἑλίκων ἐπιβουκόλος: αὐτὰρ Ὀδυσσεὺς </p>
<p>οὖτα Δαμαστορίδην αὐτοσχεδὸν ἔγχεϊ μακρῷ. </p>
<p>Τηλέμαχος δ' Εὐηνορίδην Λειώκριτον οὖτα </p>
<p>δουρὶ μέσον κενεῶνα, διαπρὸ δὲ χαλκὸν ἔλασσεν:  </p>
<p>ἤριπε δὲ πρηνής, χθόνα δ' ἤλασε παντὶ μετώπῳ. </p>
<p>δὴ τότ' Ἀθηναίη φθισίμβροτον αἰγίδ' ἀνέσχεν </p>
<p>ὑψόθεν ἐξ ὀροφῆς: τῶν δὲ φρένες ἐπτοίηθεν. </p>
<p>οἱ δ' ἐφέβοντο κατὰ μέγαρον βόες ὣς ἀγελαῖαι:  </p>
<p>τὰς μέν τ' αἰόλος οἶστρος ἐφορμηθεὶς ἐδόνησεν </p>
<p>ὥρῃ ἐν εἰαρινῇ, ὅτε τ' ἤματα μακρὰ πέλονται. </p>
<p>οἱ δ' ὥς τ' αἰγυπιοὶ γαμψώνυχες ἀγκυλοχεῖλαι, </p>
<p>ἐξ ὀρέων ἐλθόντες ἐπ' ὀρνίθεσσι θόρωσι:  </p>
<p>ταὶ μέν τ' ἐν πεδίῳ νέφεα πτώσσουσαι ἵενται, </p>
<p>οἱ δέ τε τὰς ὀλέκουσιν ἐπάλμενοι, οὐδέ τις ἀλκὴ </p>
<p>γίγνεται οὐδὲ φυγή:  χαίρουσι δέ τ' ἀνέρες ἄγρῃ:  </p>
<p>ὣς ἄρα τοὶ μνηστῆρας ἐπεσσύμενοι κατὰ δῶμα </p>
<p>τύπτον ἐπιστροφάδην:  τῶν δὲ στόνος ὤρνυτ' ἀεικὴς </p>
<p>κράτων τυπτομένων, δάπεδον δ' ἅπαν αἵματι θῦε. </p>
<p>λειώδης δ' Ὀδυσῆος ἐπεσσύμενος λάβε γούνων, </p>
<p>καί μιν λισσόμενος ἔπεα πτερόεντα προσηύδα:  </p>
<p>γουνοῦμαί σ', Ὀδυσεῦ:  σὺ δέ μ' αἴδεο καί μ' ἐλέησον:  </p>
<p>οὐ γάρ πώ τινά φημι γυναικῶν ἐν μεγάροισιν </p>
<p>εἰπεῖν οὐδέ τι ῥέξαι ἀτάσθαλον:  ἀλλὰ καὶ ἄλλους </p>
<p>παύεσκον μνηστῆρας, ὅτις τοιαῦτά γε ῥέζοι. </p>
<p>ἀλλά μοι οὐ πείθοντο κακῶν ἄπο χεῖρας ἔχεσθαι:  </p>
<p>τῷ καὶ ἀτασθαλίῃσιν ἀεικέα πότμον ἐπέσπον. </p>
<p>αὐτὰρ ἐγὼ μετὰ τοῖσι θυοσκόος οὐδὲν ἐοργὼς </p>
<p>κείσομαι, ὡς οὐκ ἔστι χάρις μετόπισθ' εὐεργέων:  </p>
<p>τὸν δ' ἄρ' ὑπόδρα ἰδὼν προσέφη πολύμητις Ὀδυσσεύς: </p>
<p>εἰ μὲν δὴ μετὰ τοῖσι θυοσκόος εὔχεαι εἶναι, </p>
<p>πολλάκι που μέλλεις ἀρήμεναι ἐν μεγάροισι </p>
<p>τηλοῦ ἐμοὶ νόστοιο τέλος γλυκεροῖο γενέσθαι, </p>
<p>σοὶ δ' ἄλοχόν τε φίλην σπέσθαι καὶ τέκνα τεκέσθαι:  </p>
<p>τῷ οὐκ ἂν θάνατόν γε δυσηλεγέα προφύγοισθα. </p>
<p>ὣς ἄρα φωνήσας ξίφος εἵλετο χειρὶ παχείῃ </p>
<p>κείμενον, ὅ ῥ' Ἀγέλαος ἀποπροέηκε χαμᾶζε </p>
<p>κτεινόμενος: τῷ τόν γε κατ' αὐχένα μέσσον ἔλασσε. </p>
<p>φθεγγομένου δ' ἄρα τοῦ γε κάρη κονίῃσιν ἐμίχθη. </p>
<p>Τερπιάδης δ' ἔτ' ἀοιδὸς ἀλύσκανε κῆρα μέλαιναν, </p>
<p>Φήμιος, ὅς ῥ' ἤειδε μετὰ μνηστῆρσιν ἀνάγκῃ. </p>
<p>ἔστη δ' ἐν χείρεσσίν ἔχων φόρμιγγα λίγειαν </p>
<p>ἄγχι παρ' ὀρσοθύρην:  δίχα δὲ φρεσὶ μερμήριζεν, </p>
<p>ἢ ἐκδὺς μεγάροιο Διὸς μεγάλου ποτὶ βωμὸν </p>
<p>ἑρκείου ἵζοιτο τετυγμένον, ἔνθ' ἄρα πολλὰ </p>
<p>Λαέρτης Ὀδυσεύς τε βοῶν ἐπὶ μηρί' ἔκηαν, </p>
<p>ἦ γούνων λίσσοιτο προσαΐξας Ὀδυσῆα. </p>
<p>ὧδε δέ οἱ φρονέοντι δοάσσατο κέρδιον εἶναι, </p>
<p>γούνων ἅψασθαι Λαερτιάδεω Ὀδυσῆος. </p>
<p>ἦ τοι ὁ φόρμιγγα γλαφυρὴν κατέθηκε χαμᾶζε </p>
<p>μεσσηγὺς κρητῆρος ἰδὲ θρόνου ἀργυροήλου, </p>
<p>αὐτὸς δ' αὖτ' Ὀδυσῆα προσαΐξας λάβε γούνων, </p>
<p>καί μιν λισσόμενος ἔπεα πτερόεντα προσηύδα:  </p>
<p>γουνοῦμαί σ', Ὀδυσεῦ:  σὺ δέ μ' αἴδεο καί μ' ἐλέησον:  </p>
<p>αὐτῷ τοι μετόπισθ' ἄχος ἔσσεται, εἴ κεν ἀοιδὸν </p>
<p>πέφνῃς, ὅς τε θεοῖσι καὶ ἀνθρώποισιν ἀείδω. </p>
<p>αὐτοδίδακτος δ' εἰμί, θεὸς δέ μοι ἐν φρεσὶν οἴμας </p>
<p>παντοίας ἐνέφυσεν:  ἔοικα δέ τοι παραείδειν </p>
<p>ὥς τε θεῷ:  τῷ με λιλαίεο δειροτομῆσαι. </p>
<p>καί κεν Τηλέμαχος τάδε γ' εἴποι, σὸς φίλος υἱός, </p>
<p>ὡς ἐγὼ οὔ τι ἑκὼν ἐς σὸν δόμον οὐδὲ χατίζων </p>
<p>πωλεύμην μνηστῆρσιν ἀεισόμενος μετὰ δαῖτας, </p>
<p>ἀλλὰ πολὺ πλέονες καὶ κρείσσονες ἦγον ἀνάγκῃ. </p>
<p>ὣς φάτο, τοῦ δ' ἤκουσ' ἱερὴ ἲς Τηλεμάχοιο, </p>
<p>αἶψα δ' ἑὸν πατέρα προσεφώνεεν ἐγγὺς ἐόντα:  </p>
<p>ἴσχεο μηδέ τι τοῦτον ἀναίτιον οὔταε χαλκῷ:  </p>
<p>καὶ κήρυκα Μέδοντα σαώσομεν, ὅς τέ μευ αἰεὶ </p>
<p>οἴκῳ ἐν ἡμετέρῳ κηδέσκετο παιδὸς ἐόντος, </p>
<p>εἰ δὴ μή μιν ἔπεφνε Φιλοίτιος ἠὲ συβώτης, </p>
<p>ἠὲ σοὶ ἀντεβόλησεν ὀρινομένῳ κατὰ δῶμα. </p>
<p>ὣς φάτο, τοῦ δ' ἤκουσε Μέδων πεπνυμένα εἰδώς: </p>
<p>πεπτηὼς γὰρ ἔκειτο ὑπὸ θρόνον, ἀμφὶ δὲ δέρμα </p>
<p>ἕστο βοὸς νεόδαρτον, ἀλύσκων κῆρα μέλαιναν. </p>
<p>αἶψα δ' ἀπὸ θρόνου ὦρτο, θοῶς δ' ἀπέδυνε βοείην </p>
<p>Τηλέμαχον δ' ἄρ' ἔπειτα προσαΐξας λάβε γούνων, </p>
<p>καί μιν λισσόμενος ἔπεα πτερόεντα προσηύδα:  </p>
<p>ὦ φίλ', ἐγὼ μὲν ὅδ' εἰμί, σὺ δ' ἴσχεο εἰπὲ δὲ πατρὶ </p>
<p>μή με περισθενέων δηλήσεται ὀξέϊ χαλκῷ, </p>
<p>ἀνδρῶν μνηστήρων κεχολωμένος, οἵ οἱ ἔκειρον </p>
<p>κτήματ' ἐνὶ μεγάροις, σὲ δὲ νήπιοι οὐδὲν ἔτιον. </p>
<p>τὸν δ' ἐπιμειδήσας προσέφη πολύμητις Ὀδυσσεύς: </p>
<p>θάρσει, ἐπεὶ δή σ' οὗτος ἐρύσσατο καὶ ἐσάωσεν, </p>
<p>ὄφρα γνῷς κατὰ θυμόν, ἀτὰρ εἴπῃσθα καὶ ἄλλῳ, </p>
<p>ὡς κακοεργίης εὐεργεσίη μέγ' ἀμείνων. </p>
<p>ἀλλ' ἐξελθόντες μεγάρων ἕζεσθε θύραζε </p>
<p>ἐκ φόνου εἰς αὐλήν, σύ τε καὶ πολύφημος ἀοιδός, </p>
<p>ὄφρ' ἂν ἐγὼ κατὰ δῶμα πονήσομαι ὅττεό με χρή. </p>
<p>ὣς φάτο, τὼ δ' ἔξω βήτην μεγάροιο κιόντε, </p>
<p>ἑζέσθην δ' ἄρα τώ γε Διὸς μεγάλου ποτὶ βωμόν, </p>
<p>πάντοσε παπταίνοντε, φόνον ποτιδεγμένω αἰεί. </p>
<p>πάπτηνεν δ' Ὀδυσεὺς καθ' ἑὸν δόμον, εἴ τις ἔτ' ἀνδρῶν </p>
<p>ζωὸς ὑποκλοπέοιτο, ἀλύσκων κῆρα μέλαιναν. </p>
<p>τοὺς δὲ ἴδεν μάλα πάντας ἐν αἵματι καὶ κονίῃσι </p>
<p>πεπτεῶτας πολλούς, ὥστ' ἰχθύας, οὕς θ' ἁλιῆες </p>
<p>κοῖλον ἐς αἰγιαλὸν πολιῆς ἔκτοσθε θαλάσσης </p>
<p>δικτύῳ ἐξέρυσαν πολυωπῷ:  οἱ δέ τε πάντες </p>
<p>κύμαθ' ἁλὸς ποθέοντες ἐπὶ ψαμάθοισι κέχυνται:  </p>
<p>τῶν μέν τ' Ἠέλιος φαέθων ἐξείλετο θυμόν:  </p>
<p>ὣς τότ' ἄρα μνηστῆρες ἐπ' ἀλλήλοισι κέχυντο. </p>
<p>δὴ τότε Τηλέμαχον προσέφη πολύμητις Ὀδυσσεύς: </p>
<p>Τηλέμαχ', εἰ δ' ἄγε μοι κάλεσον τροφὸν Εὐρύκλειαν, </p>
<p>ὄφρα ἔπος εἴπωμι τό μοι καταθύμιόν ἐστιν. </p>
<p>ὣς φάτο, Τηλέμαχος δὲ φίλῳ ἐπεπείθετο πατρί, </p>
<p>κινήσας δὲ θύρην προσέφη τροφὸν Εὐρύκλειαν:  </p>
<p>δεῦρο δὴ ὄρσο, γρηῢ παλαιγενές, ἥ τε γυναικῶν </p>
<p>δμῳάων σκοπός ἐσσι κατὰ μέγαρ' ἡμετεράων:  </p>
<p>ἔρχεο:  κικλήσκει σε πατὴρ ἐμός, ὄφρα τι εἴπῃ. </p>
<p>ὣς ἄρ' ἐφώνησεν, τῇ δ' ἄπτερος ἔπλετο μῦθος, </p>
<p>ὤϊξεν δὲ θύρας μεγάρων εὖ ναιεταόντων, </p>
<p>βῆ δ' ἴμεν:  αὐτὰρ Τηλέμαχος πρόσθ' ἡγεμόνευεν. </p>
<p>εὗρεν ἔπειτ' Ὀδυσῆα μετὰ κταμένοισι νέκυσσιν, </p>
<p>αἵματι καὶ λύθρῳ πεπαλαγμένον ὥστε λέοντα, </p>
<p>ὅς ῥά τε βεβρωκὼς βοὸς ἔρχεται ἀγραύλοιο:  </p>
<p>πᾶν δ' ἄρα οἱ στῆθός τε παρήϊά τ' ἀμφοτέρωθεν </p>
<p>αἱματόεντα πέλει, δεινὸς δ' εἰς ὦπα ἰδέσθαι:  </p>
<p>ὣς Ὀδυσεὺς πεπάλακτο πόδας καὶ χεῖρας ὕπερθεν. </p>
<p>ἡ δ' ὡς οὖν νέκυάς τε καὶ ἄσπετον εἴσιδεν αἷμα, </p>
<p>ἴθυσέν ῥ' ὀλολύξαι, ἐπεὶ μέγα εἴσιδεν ἔργον:  </p>
<p>ἀλλ' Ὀδυσεὺς κατέρυκε καὶ ἔσχεθεν ἱεμένην περ, </p>
<p>καί μιν φωνήσας ἔπεα πτερόεντα προσηύδα:  </p>
<p>ἐν θυμῷ, γρηῦ, χαῖρε καὶ ἴσχεο μηδ' ὀλόλυζε:  </p>
<p>οὐχ ὁσίη κταμένοισιν ἐπ' ἀνδράσιν εὐχετάασθαι. </p>
<p>τούσδε δὲ μοῖρ' ἐδάμασσε θεῶν καὶ σχέτλια ἔργα:  </p>
<p>οὔ τινα γὰρ τίεσκον ἐπιχθονίων ἀνθρώπων, </p>
<p>οὐ κακὸν οὐδὲ μὲν ἐσθλόν, ὅτις σφέας εἰσαφίκοιτο:  </p>
<p>τῷ καὶ ἀτασθαλίῃσιν ἀεικέα πότμον ἐπέσπον. </p>
<p>ἀλλ' ἄγε μοι σὺ γυναῖκας ἐνὶ μεγάροις κατάλεξον, </p>
<p>αἵ τέ μ' ἀτιμάζουσι καὶ αἳ νηλείτιδές εἰσιν. </p>
<p>τὸν δ' αὖτε προσέειπε φίλη τροφὸς Εὐρύκλεια:  </p>
<p>τοιγὰρ ἐγώ τοι, τέκνον, ἀληθείην καταλέξω. </p>
<p>πεντήκοντά τοί εἰσιν ἐνὶ μεγάροισι γυναῖκες </p>
<p>δμῳαί, τὰς μέν τ' ἔργα διδάξαμεν ἐργάζεσθαι, </p>
<p>εἴριά τε ξαίνειν καὶ δουλοσύνην ἀνέχεσθαι:  </p>
<p>τάων δώδεκα πᾶσαι ἀναιδείης ἐπέβησαν, </p>
<p>οὔτ' ἐμὲ τίουσαι οὔτ' αὐτὴν Πηνελόπειαν. </p>
<p>Τηλέμαχος δὲ νέον μὲν ἀέξετο, οὐδέ ἑ μήτηρ </p>
<p>σημαίνειν εἴασκεν ἐπὶ δμῳῇσι γυναιξίν. </p>
<p>ἀλλ' ἄγ' ἐγὼν ἀναβᾶσ' ὑπερώϊα σιγαλόεντα </p>
<p>εἴπω σῇ ἀλόχῳ, τῇ τις θεὸς ὕπνον ἐπῶρσε. </p>
<p>τὴν δ' ἀπαμειβόμενος προσέφη πολύμητις Ὀδυσσεύς </p>
<p>μή πω τήνδ' ἐπέγειρε:  σὺ δ' ἐνθάδε εἰπὲ γυναιξὶν </p>
<p>ἐλθέμεν, αἵ περ πρόσθεν ἀεικέα μηχανόωντο. </p>
<p>ὣς ἄρ' ἔφη, γρηῢς δὲ διὲκ μεγάροιο βεβήκει </p>
<p>ἀγγελέουσα γυναιξὶ καὶ ὀτρυνέουσα νέεσθαι. </p>
<p>αὐτὰρ ὁ Τηλέμαχον καὶ βουκόλον ἠδὲ συβώτην </p>
<p>εἰς ἓ καλεσσάμενος ἔπεα πτερόεντα προσηύδα:  </p>
<p>ἄρχετε νῦν νέκυας φορέειν καὶ ἄνωχθε γυναῖκας: </p>
<p>αὐτὰρ ἔπειτα θρόνους περικαλλέας ἠδὲ τραπέζας </p>
<p>ὕδατι καὶ σπόγγοισι πολυτρήτοισι καθαίρειν. </p>
<p>αὐτὰρ ἐπὴν δὴ πάντα δόμον κατακοσμήσησθε, </p>
<p>δμῳὰς ἐξαγαγόντες ἐϋσταθέος μεγάροιο, </p>
<p>μεσσηγύς τε θόλου καὶ ἀμύμονος ἕρκεος αὐλῆς, </p>
<p>θεινέμεναι ξίφεσιν τανυήκεσιν, εἰς ὅ κε πασέων </p>
<p>ψυχὰς ἐξαφέλησθε καὶ ἐκλελάθωντ' Ἀφροδίτης, </p>
<p>τὴν ἄρ' ὑπὸ μνηστῆρσιν ἔχον μίσγοντό τε λάθρη. </p>
<p>ὣς ἔφαθ', αἱ δὲ γυναῖκες ἀολλέες ἦλθον ἅπασαι, </p>
<p>αἴν' ὀλοφυρόμεναι, θαλερὸν κατὰ δάκρυ χέουσαι. </p>
<p>πρῶτα μὲν οὖν νέκυας φόρεον κατατεθνηῶτας, </p>
<p>κὰδ δ' ἄρ' ὑπ' αἰθούσῃ τίθεσαν εὐερκέος αὐλῆς, </p>
<p>ἀλλήλοισιν ἐρείδουσαι:  σήμαινε δ' Ὀδυσσεὺς </p>
<p>αὐτὸς ἐπισπέρχων:  ταὶ δ' ἐκφόρεον καὶ ἀνάγκῃ. </p>
<p>αὐτὰρ ἔπειτα θρόνους περικαλλέας ἠδὲ τραπέζας </p>
<p>ὕδατι καὶ σπόγγοισι πολυτρήτοισι κάθαιρον. </p>
<p>αὐτὰρ Τηλέμαχος καὶ βουκόλος ἠδὲ συβώτῃς </p>
<p>λίστροισιν δάπεδον πύκα ποιητοῖο δόμοιο </p>
<p>ξῦον:  ταὶ δ' ἐφόρεον δμῳαί, τίθεσαν δὲ θύραζε. </p>
<p>αὐτὰρ ἐπειδὴ πᾶν μέγαρον διεκοσμήσαντο, </p>
<p>δμῳὰς δ' ἐξαγαγόντες ἐϋσταθέος μεγάροιο, </p>
<p>μεσσηγύς τε θόλου καὶ ἀμύμονος ἕρκεος αὐλῆς, </p>
<p>εἴλεον ἐν στείνει, ὅθεν οὔ πως ἦεν ἀλύξαι. </p>
<p>τοῖσι δὲ Τηλέμαχος πεπνυμένος ἦρχ' ἀγορεύειν:  </p>
<p>μὴ μὲν δὴ καθαρῷ θανάτῳ ἀπὸ θυμὸν ἑλοίμην </p>
<p>τάων, αἳ δὴ ἐμῇ κεφαλῇ κατ' ὀνείδεα χεῦαν </p>
<p>μητέρι θ' ἡμετέρῃ παρά τε μνηστῆρσιν ἴαυον. </p>
<p>ὣς ἄρ' ἔφη, καὶ πεῖσμα νεὸς κυανοπρῴροιο </p>
<p>κίονος ἐξάψας μεγάλης περίβαλλε θόλοιο, </p>
<p>ὑψόσ' ἐπεντανύσας, μή τις ποσὶν οὖδας ἵκοιτο. </p>
<p>ὡς δ' ὅτ' ἂν ἢ κίχλαι τανυσίπτεροι ἠὲ πέλειαι </p>
<p>ἕρκει ἐνιπλήξωσι, τό θ' ἑστήκῃ ἐνὶ θάμνῳ, </p>
<p>αὖλιν ἐσιέμεναι, στυγερὸς δ' ὑπεδέξατο κοῖτος, </p>
<p>ὣς αἵ γ' ἑξείης κεφαλὰς ἔχον, ἀμφὶ δὲ πάσαις </p>
<p>δειρῇσι βρόχοι ἦσαν, ὅπως οἴκτιστα θάνοιεν. </p>
<p>ἤσπαιρον δὲ πόδεσσι μίνυνθά περ οὔ τι μάλα δήν. </p>
<p>ἐκ δὲ Μελάνθιον ἦγον ἀνὰ πρόθυρόν τε καὶ αὐλήν:  </p>
<p>τοῦ δ' ἀπὸ μὲν ῥῖνάς τε καὶ οὔατα νηλέϊ χαλκῷ </p>
<p>τάμνον, μήδεά τ' ἐξέρυσαν, κυσὶν ὠμὰ δάσασθαι, </p>
<p>χεῖράς τ' ἠδὲ πόδας κόπτον κεκοτηότι θυμῷ. </p>
<p>οἱ μὲν ἔπειτ' ἀπονιψάμενοι χεῖράς τε πόδας τε </p>
<p>εἰς Ὀδυσῆα δόμονδε κίον, τετέλεστο δὲ ἔργον:  </p>
<p>αὐτὰρ ὅ γε προσέειπε φίλην τροφὸν Εὐρύκλειαν:  </p>
<p>οἶσε θέειον, γρηΰ, κακῶν ἄκος, οἶσε δέ μοι πῦρ, </p>
<p>ὄφρα θεειώσω μέγαρον:  σὺ δὲ Πηνελόπειαν </p>
<p>ἐλθεῖν ἐνθάδ' ἄνωχθι σὺν ἀμφιπόλοισι γυναιξί:  </p>
<p>πάσας δ' ὄτρυνον δμῳὰς κατὰ δῶμα νέεσθαι. </p>
<p>τὸν δ' αὖτε προσέειπε φίλη τροφὸς Εὐρύκλεια:  </p>
<p>ναὶ δὴ ταῦτά γε, τέκνον ἐμόν, κατὰ μοῖραν ἔειπες. </p>
<p>ἀλλ' ἄγε τοι χλαῖνάν τε χιτῶνά τε εἵματ' ἐνείκω, </p>
<p>μηδ' οὕτω ῥάκεσιν πεπυκασμένος εὐρέας ὤμους </p>
<p>ἕσταθ' ἐνὶ μεγάροισι:  νεμεσσητὸν δέ κεν εἴη. </p>
<p>τὴν δ' ἀπαμειβόμενος προσέφη πολύμητις Ὀδυσσεύς: </p>
<p>πῦρ νῦν μοι πρώτιστον ἐνὶ μεγάροισι γενέσθω. </p>
<p>ὣς ἔφατ', οὐδ' ἀπίθησε φίλη τροφὸς Εὐρύκλεια, </p>
<p>ἤνεικεν δ' ἄρα πῦρ καὶ θήϊον:  αὐτὰρ Ὀδυσσεὺς </p>
<p>εὖ διεθείωσεν μέγαρον καὶ δῶμα καὶ αὐλήν. </p>
<p>γρηῢς δ' αὖτ' ἀπέβη διὰ δώματα κάλ' Ὀδυσῆος </p>
<p>ἀγγελέουσα γυναιξὶ καὶ ὀτρυνέουσα νέεσθαι:  </p>
<p>αἱ δ' ἴσαν ἐκ μεγάροιο δάος μετὰ χερσὶν ἔχουσαι. </p>
<p>αἱ μὲν ἄρ' ἀμφεχέοντο καὶ ἠσπάζοντ' Ὀδυσῆα, </p>
<p>καὶ κύνεον ἀγαπαξόμεναι κεφαλήν τε καὶ ὤμους </p>
<p>χεῖράς τ' αἰνύμεναι:  τὸν δὲ γλυκὺς ἵμερος ᾕρει </p>
<p>κλαυθμοῦ καὶ στοναχῆς, γίγνωσκε δ' ἄρα φρεσὶ πάσας. </p></div1>
<div1 lines="371" n="23">
<p>γρηῢς δ' εἰς ὑπερῷ' ἀνεβήσετο καγχαλόωσα, </p>
<p>δεσποίνῃ ἐρέουσα φίλον πόσιν ἔνδον ἐόντα:  </p>
<p>γούνατα δ' ἐρρώσαντο, πόδες δ' ὑπερικταίνοντο. </p>
<p>στῆ δ' ἄρ' ὑπὲρ κεφαλῆς καί μιν πρὸς μῦθον ἔειπεν:  </p>
<p>ἔγρεο, Πηνελόπεια, φίλον τέκος, ὄφρα ἴδηαι </p>
<p>ὀφθαλμοῖσι τεοῖσι τά τ' ἔλδεαι ἤματα πάντα. </p>
<p>ἦλθ' Ὀδυσεὺς καὶ οἶκον ἱκάνεται, ὀψέ περ ἐλθών. </p>
<p>μνηστῆρας δ' ἔκτεινεν ἀγήνορας, οἵ θ' ἑὸν οἶκον </p>
<p>κήδεσκον καὶ κτήματ' ἔδον βιόωντό τε παῖδα. </p>
<p>τὴν δ' αὖτε προσέειπε περίφρων Πηνελόπεια:  </p>
<p>μαῖα φίλη, μάργην σε θεοὶ θέσαν, οἵ τε δύνανται </p>
<p>ἄφρονα ποιῆσαι καὶ ἐπίφρονά περ μάλ' ἐόντα, </p>
<p>καί τε χαλιφρονέοντα σαοφροσύνης ἐπέβησαν:  </p>
<p>οἵ σέ περ ἔβλαψαν:  πρὶν δὲ φρένας αἰσίμη ἦσθα. </p>
<p>τίπτε με λωβεύεις πολυπενθέα θυμὸν ἔχουσαν </p>
<p>ταῦτα παρὲξ ἐρέουσα καὶ ἐξ ὕπνου μ' ἀνεγείρεις </p>
<p>ἡδέος, ὅς μ' ἐπέδησε φίλα βλέφαρ' ἀμφικαλύψας; </p>
<p>οὐ γάρ πω τοιόνδε κατέδραθον, ἐξ οὗ Ὀδυσσεὺς </p>
<p>ᾤχετ' ἐποψόμενος Κακοΐλιον οὐκ ὀνομαστήν. </p>
<p>ἀλλ' ἄγε νῦν κατάβηθι καὶ ἂψ ἔρχευ μέγαρόνδε. </p>
<p>εἰ γάρ τίς μ' ἄλλη γε γυναικῶν, αἵ μοι ἔασι, </p>
<p>ταῦτ' ἐλθοῦσ' ἤγγειλε καὶ ἐξ ὕπνου ἀνέγειρεν, </p>
<p>τῷ κε τάχα στυγερῶς μιν ἐγὼν ἀπέπεμψα νέεσθαι </p>
<p>αὖτις ἔσω μέγαρον:  σὲ δὲ τοῦτό γε γῆρας ὀνήσει. </p>
<p>τὴν δ' αὖτε προσέειπε φίλη τροφὸς Εὐρύκλεια:  </p>
<p>οὔ τί σε λωβεύω, τέκνον φίλον, ἀλλ' ἔτυμόν τοι </p>
<p>ἦλθ' Ὀδυσεὺς καὶ οἶκον ἱκάνεται, ὡς ἀγορεύω, </p>
<p>ὁ ξεῖνος, τὸν πάντες ἀτίμων ἐν μεγάροισι. </p>
<p>Τηλέμαχος δ' ἄρα μιν πάλαι ᾔδεεν ἔνδον ἐόντα, </p>
<p>ἀλλὰ σαοφροσύνῃσι νοήματα πατρὸς ἔκευθεν, </p>
<p>ὄφρ' ἀνδρῶν τίσαιτο βίην ὑπερηνορεόντων. </p>
<p>ὣς ἔφαθ', ἡ δ' ἐχάρη καὶ ἀπὸ λέκτροιο θοροῦσα </p>
<p>γρηῒ περιπλέχθη, βλεφάρων δ' ἀπὸ δάκρυον ἧκεν:  </p>
<p>καί μιν φωνήσασ' ἔπεα πτερόεντα προσηύδα:  </p>
<p>εἰ δ' ἄγε δή μοι, μαῖα φίλη, νημερτὲς ἐνίσπες, </p>
<p>εἰ ἐτεὸν δὴ οἶκον ἱκάνεται, ὡς ἀγορεύεις, </p>
<p>ὅππως δὴ μνηστῆρσιν ἀναιδέσι χεῖρας ἐφῆκε </p>
<p>μοῦνος ἐών, οἱ δ' αἰὲν ἀολλέες ἔνδον ἔμιμνον. </p>
<p>τὴν δ' αὖτε προσέειπε φίλη τροφὸς Εὐρύκλεια:  </p>
<p>οὐκ ἴδον, οὐ πυθόμην, ἀλλὰ στόνον οἶον ἄκουσα </p>
<p>κτεινομένων:  ἡμεῖς δὲ μυχῷ θαλάμων εὐπήκτων </p>
<p>ἥμεθ' ἀτυζόμεναι, σανίδες δ' ἔχον εὖ ἀραρυῖαι, </p>
<p>πρίν γ' ὅτε δή με σὸς υἱὸς ἀπὸ μεγάροιο κάλεσσε </p>
<p>Τηλέμαχος: τὸν γάρ ῥα πατὴρ προέηκε καλέσσαι. </p>
<p>εὗρον ἔπειτ' Ὀδυσῆα μετὰ κταμένοισι νέκυσσιν </p>
<p>ἑσταόθ':  οἱ δέ μιν ἀμφί, κραταίπεδον οὖδας ἔχοντες, </p>
<p>κείατ' ἐπ' ἀλλήλοισιν:  ἰδοῦσά κε θυμὸν ἰάνθης. </p>
<p>νῦν δ' οἱ μὲν δὴ πάντες ἐπ' αὐλείῃσι θύρῃσιν </p>
<p>ἀθρόοι, αὐτὰρ ὁ δῶμα θεειοῦται περικαλλές, </p>
<p>πῦρ μέγα κηάμενος: σὲ δέ με προέηκε καλέσσαι. </p>
<p>ἀλλ' ἕπευ, ὄφρα σφῶϊν ἐϋφροσύνης ἐπιβῆτον </p>
<p>ἀμφοτέρω φίλον ἦτορ, ἐπεὶ κακὰ πολλὰ πέποσθε. </p>
<p>νῦν δ' ἤδη τόδε μακρὸν ἐέλδωρ ἐκτετέλεσται:  </p>
<p>ἦλθε μὲν αὐτὸς ζωὸς ἐφέστιος, εὗρε δὲ καὶ σὲ </p>
<p>καὶ παῖδ' ἐν μεγάροισι:  κακῶς δ' οἵ πέρ μιν ἔρεζον </p>
<p>μνηστῆρες, τοὺς πάντας ἐτίσατο ᾧ ἐνὶ οἴκῳ. </p>
<p>τὴν δ' αὖτε προσέειπε περίφρων Πηνελόπεια:  </p>
<p>μαῖα φίλη, μή πω μέγ' ἐπεύχεο καγχαλόωσα. </p>
<p>οἶσθα γὰρ ὥς κ' ἀσπαστὸς ἐνὶ μεγάροισι φανείη </p>
<p>πᾶσι, μάλιστα δ' ἐμοί τε καὶ υἱέϊ, τὸν τεκόμεσθα:  </p>
<p>ἀλλ' οὐκ ἔσθ' ὅδε μῦθος ἐτήτυμος, ὡς ἀγορεύεις, </p>
<p>ἀλλά τις ἀθανάτων κτεῖνε μνηστῆρας ἀγαυούς, </p>
<p>ὕβριν ἀγασσάμενος θυμαλγέα καὶ κακὰ ἔργα. </p>
<p>οὔ τινα γὰρ τίεσκον ἐπιχθονίων ἀνθρώπων, </p>
<p>οὐ κακὸν οὐδὲ μὲν ἐσθλόν, ὅτις σφέας εἰσαφίκοιτο:  </p>
<p>τῷ δι' ἀτασθαλίας ἔπαθον κακόν:  αὐτὰρ Ὀδυσσεὺς </p>
<p>ὤλεσε τηλοῦ νόστον Ἀχαιΐδος, ὤλετο δ' αὐτός. </p>
<p>τὴν δ' ἠμείβετ' ἔπειτα φίλη τροφὸς Εὐρύκλεια:  </p>
<p>τέκνον ἐμόν, ποῖόν σε ἔπος φύγεν ἕρκος ὀδόντων, </p>
<p>ἣ πόσιν ἔνδον ἐόντα παρ' ἐσχάρῃ οὔ ποτ' ἔφησθα </p>
<p>οἴκαδ' ἐλεύσεσθαι:  θυμὸς δέ τοι αἰὲν ἄπιστος. </p>
<p>ἀλλ' ἄγε τοι καὶ σῆμα ἀριφραδὲς ἄλλο τι εἴπω, </p>
<p>οὐλήν, τήν ποτέ μιν σῦς ἤλασε λευκῷ ὀδόντι. </p>
<p>τὴν ἀπονίζουσα φρασάμην, ἔθελον δὲ σοὶ αὐτῇ </p>
<p>εἰπέμεν:  ἀλλά με κεῖνος ἑλὼν ἐπὶ μάστακα χερσὶν </p>
<p>οὐκ ἔα εἰπέμεναι πολυϊδρείῃσι νόοιο. </p>
<p>ἀλλ' ἕπευ:  αὐτὰρ ἐγὼν ἐμέθεν περιδώσομαι αὐτῆς, </p>
<p>αἴ κέν σ' ἐξαπάφω, κτεῖναί μ' οἰκτίστῳ ὀλέθρῳ. </p>
<p>τὴν δ' ἠμείβετ' ἔπειτα περίφρων Πηνελόπεια:  </p>
<p>μαῖα φίλη, χαλεπόν σε θεῶν αἰειγενετάων </p>
<p>δήνεα εἴρυσθαι, μὰλα περ πολύϊδριν ἐοῦσαν. </p>
<p>ἀλλ' ἔμπης ἴομεν μετὰ παῖδ' ἐμόν, ὄφρα ἴδωμαι </p>
<p>ἄνδρας μνηστῆρας τεθνηότας, ἠδ' ὃς ἔπεφνεν. </p>
<p>ὣς φαμένη κατέβαιν' ὑπερώϊα:  πολλὰ δέ οἱ κῆρ </p>
<p>ὥρμαιν', ἢ ἀπάνευθε φίλον πόσιν ἐξερεείνοι, </p>
<p>ἦ παρστᾶσα κύσειε κάρη καὶ χεῖρε λαβοῦσα. </p>
<p>ἡ δ' ἐπεὶ εἰσῆλθεν καὶ ὑπέρβη λάϊνον οὐδόν, </p>
<p>ἕζετ' ἔπειτ' Ὀδυσῆος ἐναντίη, ἐν πυρὸς αὐγῇ, </p>
<p>τοίχου τοῦ ἑτέρου:  ὁ δ' ἄρα πρὸς κίονα μακρὴν </p>
<p>ἧστο κάτω ὁρόων, ποτιδέγμενος εἴ τί μιν εἴποι </p>
<p>ἰφθίμη παράκοιτις, ἐπεὶ ἴδεν ὀφθαλμοῖσιν. </p>
<p>ἡ δ' ἄνεω δὴν ἧστο, τάφος δέ οἱ ἦτορ ἵκανεν:  </p>
<p>ὄψει δ' ἄλλοτε μέν μιν ἐνωπαδίως ἐσίδεσκεν, </p>
<p>ἄλλοτε δ' ἀγνώσασκε κακὰ χροῒ εἵματ' ἔχοντα. </p>
<p>Τηλέμαχος δ' ἐνένιπεν ἔπος τ' ἔφατ' ἔκ τ' ὀνόμαξε:  </p>
<p>μῆτερ ἐμή, δύσμητερ, ἀπηνέα θυμὸν ἔχουσα, </p>
<p>τίφθ' οὕτω πατρὸς νοσφίζεαι, οὐδὲ παρ' αὐτὸν </p>
<p>ἑζομένη μύθοισιν ἀνείρεαι οὐδὲ μεταλλᾷς; </p>
<p>οὐ μέν κ' ἄλλη γ' ὧδε γυνὴ τετληότι θυμῷ </p>
<p>ἀνδρὸς ἀφεσταίη, ὅς οἱ κακὰ πολλὰ μογήσας </p>
<p>ἔλθοι ἐεικοστῷ ἔτεϊ ἐς πατρίδα γαῖαν:  </p>
<p>σοὶ δ' αἰεὶ κραδίη στερεωτέρη ἐστὶ λίθοιο. </p>
<p>τὸν δ' αὖτε προσέειπε περίφρων Πηνελόπεια:  </p>
<p>τέκνον ἐμόν, θυμός μοι ἐνὶ στήθεσσι τέθηπεν, </p>
<p>οὐδέ τι προσφάσθαι δύναμαι ἔπος οὐδ' ἐρέεσθαι </p>
<p>οὐδ' εἰς ὦπα ἰδέσθαι ἐναντίον. εἰ δ' ἐτεὸν δὴ </p>
<p>ἔστ' Ὀδυσεὺς καὶ οἶκον ἱκάνεται, ἦ μάλα νῶϊ </p>
<p>γνωσόμεθ' ἀλλήλων καὶ λώϊον:  ἔστι γὰρ ἡμῖν </p>
<p>σήμαθ', ἃ δὴ καὶ νῶϊ κεκρυμμένα ἴδμεν ἀπ' ἄλλων. </p>
<p>ὣς φάτο, μείδησεν δὲ πολύτλας δῖος Ὀδυσσεύς, </p>
<p>αἶψα δὲ Τηλέμαχον ἔπεα πτερόεντα προσηύδα:  </p>
<p>Τηλέμαχ', ἦ τοι μητέρ' ἐνὶ μεγάροισιν ἔασον </p>
<p>πειράζειν ἐμέθεν:  τάχα δὲ φράσεται καὶ ἄρειον. </p>
<p>νῦν δ' ὅττι ῥυπόω, κακὰ δὲ χροῒ εἵματα εἷμαι, </p>
<p>τοὔνεκ' ἀτιμάζει με καὶ οὔ πω φησὶ τὸν εἶναι. </p>
<p>ἡμεῖς δὲ φραζώμεθ' ὅπως ὄχ' ἄριστα γένηται. </p>
<p>καὶ γάρ τίς θ' ἕνα φῶτα κατακτείνας ἐνὶ δήμῳ, </p>
<p>ᾧ μὴ πολλοὶ ἔωσιν ἀοσσητῆρες ὀπίσσω, </p>
<p>φεύγει πηούς τε προλιπὼν καὶ πατρίδα γαῖαν:  </p>
<p>ἡμεῖς δ' ἕρμα πόληος ἀπέκταμεν, οἳ μέγ' ἄριστοι </p>
<p>κούρων εἰν Ἰθάκῃ:  τὰ δέ σε φράζεσθαι ἄνωγα. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>αὐτὸς ταῦτά γε λεῦσσε, πάτερ φίλε:  σὴν γὰρ ἀρίστην </p>
<p>μῆτιν ἐπ' ἀνθρώπους φάσ' ἔμμεναι, οὐδέ κέ τίς τοι </p>
<p>ἄλλος ἀνὴρ ἐρίσειε καταθνητῶν ἀνθρώπων. </p>
<p>ἡμεῖς δ' ἐμμεμαῶτες ἅμ' ἑψόμεθ', οὐδέ τί φημι </p>
<p>ἀλκῆς δευήσεσθαι, ὅση δύναμίς γε πάρεστιν. </p>
<p>τὸν δ' ἀπαμειβόμενος προσέφη πολύμητις Ὀδυσσεύς </p>
<p>τοιγὰρ ἐγὼν ἐρέω ὥς μοι δοκεῖ εἶναι ἄριστα. </p>
<p>πρῶτα μὲν ἂρ λούσασθε καὶ ἀμφιέσασθε χιτῶνας, </p>
<p>δμῳὰς δ' ἐν μεγάροισιν ἀνώγετε εἵμαθ' ἑλέσθαι:  </p>
<p>αὐτὰρ θεῖος ἀοιδὸς ἔχων φόρμιγγα λίγειαν </p>
<p>ἡμῖν ἡγείσθω φιλοπαίγμονος ὀρχηθμοῖο, </p>
<p>ὥς κέν τις φαίη γάμον ἔμμεναι ἐκτὸς ἀκούων, </p>
<p>ἢ ἀν' ὁδὸν στείχων, ἢ οἳ περιναιετάουσι:  </p>
<p>μὴ πρόσθε κλέος εὐρὺ φόνου κατὰ ἄστυ γένηται </p>
<p>ἀνδρῶν μνηστήρων, πρίν γ' ἡμέας ἐλθέμεν ἔξω </p>
<p>ἀγρὸν ἐς ἡμέτερον πολυδένδρεον:  ἔνθα δ' ἔπειτα </p>
<p>φρασσόμεθ' ὅττι κε κέρδος Ὀλύμπιος ἐγγυαλίξῃ. </p>
<p>ὣς ἔφαθ', οἱ δ' ἄρα τοῦ μάλα μὲν κλύον ἠδ' ἐπίθοντο </p>
<p>πρῶτα μὲν οὖν λούσαντο καὶ ἀμφιέσαντο χιτῶνας, </p>
<p>ὅπλισθεν δὲ γυναῖκες: ὁ δ' εἵλετο θεῖος ἀοιδὸς </p>
<p>φόρμιγγα γλαφυρήν, ἐν δέ σφισιν ἵμερον ὦρσε </p>
<p>μολπῆς τε γλυκερῆς καὶ ἀμύμονος ὀρχηθμοῖο. </p>
<p>τοῖσιν δὲ μέγα δῶμα περιστεναχίζετο ποσσὶν </p>
<p>ἀνδρῶν παιζόντων καλλιζώνων τε γυναικῶν. </p>
<p>ὧδε δέ τις εἴπεσκε δόμων ἔκτοσθεν ἀκούων:  </p>
<p>ἦ μάλα δή τις ἔγημε πολυμνήστην βασίλειαν:  </p>
<p>σχετλίη, οὐδ' ἔτλη πόσιος οὗ κουριδίοιο </p>
<p>εἴρυσθαι μέγα δῶμα διαμπερές, ἧος ἵκοιτο. </p>
<p>ὣς ἄρα τις εἴπεσκε, τὰ δ' οὐκ ἴσαν ὡς ἐτέτυκτο. </p>
<p>αὐτὰρ Ὀδυσσῆα μεγαλήτορα ᾧ ἐνὶ οἴκῳ </p>
<p>Εὐρυνόμη ταμίη λοῦσεν καὶ χρῖσεν ἐλαίῳ, </p>
<p>ἀμφὶ δέ μιν φᾶρος καλὸν βάλεν ἠδὲ χιτῶνα:  </p>
<p>αὐτὰρ κὰκ κεφαλῆς κάλλος πολὺ χεῦεν Ἀθήνη </p>
<p>μείζονά τ' εἰσιδέειν καὶ πάσσονα:  κὰδ δὲ κάρητος </p>
<p>οὔλας ἧκε κόμας, ὑακινθίνῳ ἄνθει ὁμοίας. </p>
<p>ὡς δ' ὅτε τις χρυσὸν περιχεύεται ἀργύρῳ ἀνὴρ </p>
<p>ἴδρις, ὃν Ἥφαιστος δέδαεν καὶ Παλλὰς Ἀθήνη </p>
<p>τέχνην παντοίην, χαρίεντα δὲ ἔργα τελείει:  </p>
<p>ὣς μὲν τῷ περίχευε χάριν κεφαλῇ τε καὶ ὤμοις. </p>
<p>ἐκ δ' ἀσαμίνθου βῆ δέμας ἀθανάτοισιν ὁμοῖος: </p>
<p>ἂψ δ' αὖτις κατ' ἄρ' ἕζετ' ἐπὶ θρόνου ἔνθεν ἀνέστη, </p>
<p>ἀντίον ἧς ἀλόχου, καί μιν πρὸς μῦθον ἔειπε:  </p>
<p>δαιμονίη, περί σοί γε γυναικῶν θηλυτεράων </p>
<p>κῆρ ἀτέραμνον ἔθηκαν Ὀλύμπια δώματ' ἔχοντες: </p>
<p>οὐ μέν κ' ἄλλη γ' ὧδε γυνὴ τετληότι θυμῷ </p>
<p>ἀνδρὸς ἀφεσταίη, ὅς οἱ κακὰ πολλὰ μογήσας </p>
<p>ἔλθοι ἐεικοστῷ ἔτεϊ ἐς πατρίδα γαῖαν. </p>
<p>ἀλλ' ἄγε μοι, μαῖα, στόρεσον λέχος, ὄφρα καὶ αὐτὸς </p>
<p>λέξομαι:  ἦ γὰρ τῇ γε σιδήρεον ἐν φρεσὶ ἦτορ. </p>
<p>τὸν δ' αὖτε προσέειπε περίφρων Πηνελόπεια:  </p>
<p>δαιμόνι', οὔτ' ἄρ τι μεγαλίζομαι οὔτ' ἀθερίζω </p>
<p>οὔτε λίην ἄγαμαι, μάλα δ' εὖ οἶδ' οἷος ἔησθα </p>
<p>ἐξ Ἰθάκης ἐπὶ νηὸς ἰὼν δολιχηρέτμοιο. </p>
<p>ἀλλ' ἄγε οἱ στόρεσον πυκινὸν λέχος, Εὐρύκλεια, </p>
<p>ἐκτὸς ἐϋσταθέος θαλάμου, τόν ῥ' αὐτὸς ἐποίει:  </p>
<p>ἔνθα οἱ ἐκθεῖσαι πυκινὸν λέχος ἐμβάλετ' εὐνήν, </p>
<p>κώεα καὶ χλαίνας καὶ ῥήγεα σιγαλόεντα. </p>
<p>ὣς ἄρ' ἔφη πόσιος πειρωμένη:  αὐτὰρ Ὀδυσσεὺς </p>
<p>ὀχθήσας ἄλοχον προσεφώνεε κεδνὰ ἰδυῖαν:  </p>
<p>ὦ γύναι, ἦ μάλα τοῦτο ἔπος θυμαλγὲς ἔειπες: </p>
<p>τίς δέ μοι ἄλλοσε θῆκε λέχος; χαλεπὸν δέ κεν εἴη </p>
<p>καὶ μάλ' ἐπισταμένῳ, ὅτε μὴ θεὸς αὐτὸς ἐπελθὼν </p>
<p>ῥηϊδίως ἐθέλων θείη ἄλλῃ ἐνὶ χώρῃ. </p>
<p>ἀνδρῶν δ' οὔ κέν τις ζωὸς βροτός, οὐδὲ μάλ' ἡβῶν, </p>
<p>ῥεῖα μετοχλίσσειεν, ἐπεὶ μέγα σῆμα τέτυκται </p>
<p>ἐν λέχει ἀσκητῷ:  τὸ δ' ἐγὼ κάμον οὐδέ τις ἄλλος. </p>
<p>θάμνος ἔφυ τανύφυλλος ἐλαίης ἕρκεος ἐντός, </p>
<p>ἀκμηνὸς θαλέθων:  πάχετος δ' ἦν ἠΰτε κίων. </p>
<p>τῷ δ' ἐγὼ ἀμφιβαλὼν θάλαμον δέμον, ὄφρ' ἐτέλεσσα, </p>
<p>πυκνῇσιν λιθάδεσσι, καὶ εὖ καθύπερθεν ἔρεψα, </p>
<p>κολλητὰς δ' ἐπέθηκα θύρας, πυκινῶς ἀραρυίας. </p>
<p>καὶ τότ' ἔπειτ' ἀπέκοψα κόμην τανυφύλλου ἐλαίης, </p>
<p>κορμὸν δ' ἐκ ῥίζης προταμὼν ἀμφέξεσα χαλκῷ </p>
<p>εὖ καὶ ἐπισταμένως, καὶ ἐπὶ στάθμην ἴθυνα, </p>
<p>ἑρμῖν' ἀσκήσας, τέτρηνα δὲ πάντα τερέτρῳ. </p>
<p>ἐκ δὲ τοῦ ἀρχόμενος λέχος ἔξεον, ὄφρ' ἐτέλεσσα, </p>
<p>δαιδάλλων χρυσῷ τε καὶ ἀργύρῳ ἠδ' ἐλέφαντι:  </p>
<p>ἐκ δ' ἐτάνυσσα ἱμάντα βοὸς φοίνικι φαεινόν. </p>
<p>οὕτω τοι τόδε σῆμα πιφαύσκομαι:  οὐδέ τι οἶδα, </p>
<p>ἤ μοι ἔτ' ἔμπεδόν ἐστι, γύναι, λέχος, ἦέ τις ἤδη </p>
<p>ἀνδρῶν ἄλλοσε θῆκε, ταμὼν ὕπο πυθμέν' ἐλαίης. </p>
<p>ὣς φάτο, τῆς δ' αὐτοῦ λύτο γούνατα καὶ φίλον ἦτορ, </p>
<p>σήματ' ἀναγνούσῃ τά οἱ ἔμπεδα πέφραδ' Ὀδυσσεύς: </p>
<p>δακρύσασα δ' ἔπειτ' ἰθὺς δράμεν, ἀμφὶ δὲ χεῖρας </p>
<p>δειρῇ βάλλ' Ὀδυσῆϊ, κάρη δ' ἔκυσ' ἠδὲ προσηύδα:  </p>
<p>μή μοι, Ὀδυσσεῦ, σκύζευ, ἐπεὶ τά περ ἄλλα μάλιστα </p>
<p>ἀνθρώπων πέπνυσο:  θεοὶ δ' ὤπαζον ὀϊζύν, </p>
<p>οἳ νῶϊν ἀγάσαντο παρ' ἀλλήλοισι μένοντε </p>
<p>ἥβης ταρπῆναι καὶ γήραος οὐδὸν ἱκέσθαι. </p>
<p>αὐτὰρ μὴ νῦν μοι τόδε χώεο μηδὲ νεμέσσα, </p>
<p>οὕνεκά σ' οὐ τὸ πρῶτον, ἐπεὶ ἴδον, ὧδ' ἀγάπησα. </p>
<p>αἰεὶ γάρ μοι θυμὸς ἐνὶ στήθεσσι φίλοισιν </p>
<p>ἐρρίγει μή τίς με βροτῶν ἀπάφοιτο ἔπεσσιν </p>
<p>ἐλθών:  πολλοὶ γὰρ κακὰ κέρδεα βουλεύουσιν. </p>
<p>οὐδέ κεν Ἀργείη Ἑλένη, Διὸς ἐκγεγαυῖα, </p>
<p>ἀνδρὶ παρ' ἀλλοδαπῷ ἐμίγη φιλότητι καὶ εὐνῇ, </p>
<p>εἰ ᾔδη ὅ μιν αὖτις ἀρήϊοι υἷες Ἀχαιῶν </p>
<p>ἀξέμεναι οἶκόνδε φίλην ἐς πατρίδ' ἔμελλον. </p>
<p>τὴν δ' ἦ τοι ῥέξαι θεὸς ὤρορεν ἔργον ἀεικές: </p>
<p>τὴν δ' ἄτην οὐ πρόσθεν ἑῷ ἐγκάτθετο θυμῷ </p>
<p>λυγρήν, ἐξ ἧς πρῶτα καὶ ἡμέας ἵκετο πένθος. </p>
<p>νῦν δ', ἐπεὶ ἤδη σήματ' ἀριφραδέα κατέλεξας </p>
<p>εὐνῆς ἡμετέρης, ἣν οὐ βροτὸς ἄλλος ὀπώπει, </p>
<p>ἀλλ' οἶοι σύ τ' ἐγώ τε καὶ ἀμφίπολος μία μούνη, </p>
<p>Ἀκτορίς, ἥν μοι δῶκε πατὴρ ἔτι δεῦρο κιούσῃ, </p>
<p>ἣ νῶϊν εἴρυτο θύρας πυκινοῦ θαλάμοιο, </p>
<p>πείθεις δή μευ θυμόν, ἀπηνέα περ μάλ' ἐόντα. </p>
<p>ὣς φάτο, τῷ δ' ἔτι μᾶλλον ὑφ' ἵμερον ὦρσε γόοιο:  </p>
<p>κλαῖε δ' ἔχων ἄλοχον θυμαρέα, κεδνὰ ἰδυῖαν. </p>
<p>ὡς δ' ὅτ' ἂν ἀσπάσιος γῆ νηχομένοισι φανήῃ, </p>
<p>ὧν τε Ποσειδάων εὐεργέα νῆ' ἐνὶ πόντῳ </p>
<p>ῥαίσῃ, ἐπειγομένην ἀνέμῳ καὶ κύματι πηγῷ:  </p>
<p>παῦροι δ' ἐξέφυγον πολιῆς ἁλὸς ἤπειρόνδε </p>
<p>νηχόμενοι, πολλὴ δὲ περὶ χροῒ τέτροφεν ἅλμη, </p>
<p>ἀσπάσιοι δ' ἐπέβαν γαίης, κακότητα φυγόντες: </p>
<p>ὣς ἄρα τῇ ἀσπαστὸς ἔην πόσις εἰσοροώσῃ, </p>
<p>δειρῆς δ' οὔ πω πάμπαν ἀφίετο πήχεε λευκώ. </p>
<p>καί νύ κ' ὀδυρομένοισι φάνη ῥοδοδάκτυλος Ἠώς, </p>
<p>εἰ μὴ ἄρ' ἄλλ' ἐνόησε θεὰ γλαυκῶπις Ἀθήνη. </p>
<p>νύκτα μὲν ἐν περάτῃ δολιχὴν σχέθεν, Ἠῶ δ' αὖτε </p>
<p>ῥύσατ' ἐπ' Ὠκεανῷ χρυσόθρονον, οὐδ' ἔα ἵππους </p>
<p>ζεύγνυσθ' ὠκύποδας, φάος ἀνθρώποισι φέροντας, </p>
<p>Λάμπον καὶ Φαέθονθ', οἵ τ' Ἠῶ πῶλοι ἄγουσι. </p>
<p>καὶ τότ' ἄρ' ἣν ἄλοχον προσέφη πολύμητις Ὀδυσσεύς </p>
<p>ὦ γύναι, οὐ γάρ πω πάντων ἐπὶ πείρατ' ἀέθλων </p>
<p>ἤλθομεν, ἀλλ' ἔτ' ὄπισθεν ἀμέτρητος πόνος ἔσται, </p>
<p>πολλὸς καὶ χαλεπός, τὸν ἐμὲ χρὴ πάντα τελέσσαι. </p>
<p>ὣς γάρ μοι ψυχὴ μαντεύσατο Τειρεσίαο </p>
<p>ἤματι τῷ ὅτε δὴ κατέβην δόμον Ἄϊδος εἴσω, </p>
<p>νόστον ἑταίροισιν διζήμενος ἠδ' ἐμοὶ αὐτῷ. </p>
<p>ἀλλ' ἔρχευ, λέκτρονδ' ἴομεν, γύναι, ὄφρα καὶ ἤδη </p>
<p>ὕπνῳ ὕπο γλυκερῷ ταρπώμεθα κοιμηθέντε. </p>
<p>τὸν δ' αὖτε προσέειπε περίφρων Πηνελόπεια:  </p>
<p>εὐνὴ μὲν δή σοί γε τότ' ἔσσεται ὁππότε θυμῷ </p>
<p>σῷ ἐθέλῃς, ἐπεὶ ἄρ σε θεοὶ ποίησαν ἱκέσθαι </p>
<p>οἶκον ἐϋκτίμενον καὶ σὴν ἐς πατρίδα γαῖαν:  </p>
<p>ἀλλ' ἐπεὶ ἐφράσθης καί τοι θεὸς ἔμβαλε θυμῷ, </p>
<p>εἴπ' ἄγε μοι τὸν ἄεθλον, ἐπεὶ καὶ ὄπισθεν, ὀΐω, </p>
<p>πεύσομαι, αὐτίκα δ' ἐστὶ δαήμεναι οὔ τι χέρειον. </p>
<p>τὴν δ' ἀπαμειβόμενος προσέφη πολύμητις Ὀδυσσεύς: </p>
<p>δαιμονίη, τί τ' ἄρ' αὖ με μάλ' ὀτρύνουσα κελεύεις </p>
<p>εἰπέμεν; αὐτὰρ ἐγὼ μυθήσομαι οὐδ' ἐπικεύσω. </p>
<p>οὐ μέν τοι θυμὸς κεχαρήσεται:  οὐδὲ γὰρ αὐτὸς </p>
<p>χαίρω, ἐπεὶ μάλα πολλὰ βροτῶν ἐπὶ ἄστε' ἄνωγεν </p>
<p>ἐλθεῖν, ἐν χείρεσσιν ἔχοντ' εὐῆρες ἐρετμόν, </p>
<p>εἰς ὅ κε τοὺς ἀφίκωμαι οἳ οὐκ ἴσασι θάλασσαν </p>
<p>ἀνέρες, οὐδέ θ' ἅλεσσι μεμιγμένον εἶδαρ ἔδουσιν:  </p>
<p>οὐδ' ἄρα τοί γ' ἴσασι νέας φοινικοπαρῄους, </p>
<p>οὐδ' εὐήρε' ἐρετμά, τά τε πτερὰ νηυσὶ πέλονται. </p>
<p>σῆμα δέ μοι τόδ' ἔειπεν ἀριφραδές, οὐδέ σε κεύσω:  </p>
<p>ὁππότε κεν δή μοι ξυμβλήμενος ἄλλος ὁδίτης </p>
<p>φήῃ ἀθηρηλοιγὸν ἔχειν ἀνὰ φαιδίμῳ ὤμῳ, </p>
<p>καὶ τότε μ' ἐν γαίῃ πήξαντ' ἐκέλευεν ἐρετμόν, </p>
<p>ἔρξανθ' ἱερὰ καλὰ Ποσειδάωνι ἄνακτι, </p>
<p>ἀρνειὸν ταῦρόν τε συῶν τ' ἐπιβήτορα κάπρον, </p>
<p>οἴκαδ' ἀποστείχειν, ἔρδειν θ' ἱερὰς ἑκατόμβας </p>
<p>ἀθανάτοισι θεοῖσι, τοὶ οὐρανὸν εὐρὺν ἔχουσι, </p>
<p>πᾶσι μάλ' ἑξείης: θάνατος δέ μοι ἐξ ἁλὸς αὐτῷ </p>
<p>ἀβληχρὸς μάλα τοῖος ἐλεύσεται, ὅς κέ με πέφνῃ </p>
<p>γήρας ὕπο λιπαρῷ ἀρημένον:  ἀμφὶ δὲ λαοὶ </p>
<p>ὄλβιοι ἔσσονται:  τὰ δέ μοι φάτο πάντα τελεῖσθαι. </p>
<p>τὸν δ' αὖτε προσέειπε περίφρων Πηνελόπεια:  </p>
<p>εἰ μὲν δὴ γῆράς γε θεοὶ τελέουσιν ἄρειον, </p>
<p>ἐλπωρή τοι ἔπειτα κακῶν ὑπάλυξιν ἔσεσθαι. </p>
<p>ὣς οἱ μὲν τοιαῦτα πρὸς ἀλλήλους ἀγόρευον:  </p>
<p>τόφρα δ' ἄρ' Εὐρυνόμη τε ἰδὲ τροφὸς ἔντυον εὐνὴν </p>
<p>ἐσθῆτος μαλακῆς, δαΐδων ὕπο λαμπομενάων. </p>
<p>αὐτὰρ ἐπεὶ στόρεσαν πυκινὸν λέχος ἐγκονέουσαι, </p>
<p>γρηῢς μὲν κείουσα πάλιν οἶκόνδε βεβήκει, </p>
<p>τοῖσιν δ' Εὐρυνόμη θαλαμηπόλος ἡγεμόνευεν </p>
<p>ἐρχομένοισι λέχοσδε, δάος μετὰ χερσὶν ἔχουσα:  </p>
<p>ἐς θάλαμον δ' ἀγαγοῦσα πάλιν κίεν. οἱ μὲν ἔπειτα </p>
<p>ἀσπάσιοι λέκτροιο παλαιοῦ θεσμὸν ἵκοντο:  </p>
<p>αὐτὰρ Τηλέμαχος καὶ βουκόλος ἠδὲ συβώτης </p>
<p>παῦσαν ἄρ' ὀρχηθμοῖο πόδας, παῦσαν δὲ γυναῖκας, </p>
<p>αὐτοὶ δ' εὐνάζοντο κατὰ μέγαρα σκιόεντα. </p>
<p>τὼ δ' ἐπεὶ οὖν φιλότητος ἐταρπήτην ἐρατεινῆς, </p>
<p>τερπέσθην μύθοισι, πρὸς ἀλλήλους ἐνέποντε, </p>
<p>ἡ μὲν ὅσ' ἐν μεγάροισιν ἀνέσχετο δῖα γυναικῶν, </p>
<p>ἀνδρῶν μνηστήρων ἐσορῶσ' ἀΐδηλον ὅμιλον, </p>
<p>οἳ ἕθεν εἵνεκα πολλά, βόας καὶ ἴφια μῆλα, </p>
<p>ἔσφαζον, πολλὸς δὲ πίθων ἠφύσσετο οἶνος: </p>
<p>αὐτὰρ ὁ διογενὴς Ὀδυσεὺς ὅσα κήδε' ἔθηκεν </p>
<p>ἀνθρώποις ὅσα τ' αὐτὸς ὀϊζύσας ἐμόγησε, </p>
<p>πάντ' ἔλεγ':  ἡ δ' ἄρ' ἐτέρπετ' ἀκούουσ', οὐδέ οἱ ὕπνος </p>
<p>πῖπτεν ἐπὶ βλεφάροισι πάρος καταλέξαι ἅπαντα. </p>
<p>ἤρξατο δ' ὡς πρῶτον Κίκονας δάμασ', αὐτὰρ ἔπειτα </p>
<p>ἦλθ' ἐς Λωτοφάγων ἀνδρῶν πίειραν ἄρουραν:  </p>
<p>ἠδ' ὅσα Κύκλωψ ἔρξε, καὶ ὡς ἀπετίσατο ποινὴν </p>
<p>ἰφθίμων ἑτάρων, οὓς ἤσθιεν οὐδ' ἐλέαιρεν:  </p>
<p>ἠδ' ὡς Αἴολον ἵκεθ', ὅ μιν πρόφρων ὑπέδεκτο </p>
<p>καὶ πέμπ', οὐδέ πω αἶσα φίλην ἐς πατρίδ' ἱκέσθαι </p>
<p>ἤην, ἀλλά μιν αὖτις ἀναρπάξασα θύελλα </p>
<p>πόντον ἐπ' ἰχθυόεντα φέρεν βαρέα στενάχοντα:  </p>
<p>ἠδ' ὡς Τηλέπυλον Λαιστρυγονίην ἀφίκανεν, </p>
<p>οἳ νῆάς τ' ὄλεσαν καὶ ἐϋκνήμιδας ἑταίρους </p>
<p>πάντας: Ὀδυσσεὺς δ' οἶος ὑπέκφυγε νηῒ μελαίνῃ:  </p>
<p>καὶ Κίρκης κατέλεξε δόλον πολυμηχανίην τε, </p>
<p>ἠδ' ὡς εἰς Ἀΐδεω δόμον ἤλυθεν εὐρώεντα, </p>
<p>ψυχῇ χρησόμενος Θηβαίου Τειρεσίαο, </p>
<p>νηῒ πολυκλήϊδι, καὶ εἴσιδε πάντας ἑταίρους </p>
<p>μητέρα θ', ἥ μιν ἔτικτε καὶ ἔτρεφε τυτθὸν ἐόντα:  </p>
<p>ἠδ' ὡς Σειρήνων ἁδινάων φθόγγον ἄκουσεν, </p>
<p>ὥς θ' ἵκετο Πλαγκτὰς πέτρας δεινήν τε Χάρυβδιν </p>
<p>Σκύλλην θ', ἣν οὔ πώ ποτ' ἀκήριοι ἄνδρες ἄλυξαν:  </p>
<p>ἠδ' ὡς Ἠελίοιο βόας κατέπεφνον ἑταῖροι:  </p>
<p>ἠδ' ὡς νῆα θοὴν ἔβαλε ψολόεντι κεραυνῷ </p>
<p>Ζεὺς ὑψιβρεμέτης, ἀπὸ δ' ἔφθιθεν ἐσθλοὶ ἑταῖροι </p>
<p>πάντες ὁμῶς, αὐτὸς δὲ κακὰς ὑπὸ κῆρας ἄλυξεν:  </p>
<p>ὥς θ' ἵκετ' Ὠγυγίην νῆσον νύμφην τε Καλυψώ, </p>
<p>ἣ δή μιν κατέρυκε, λιλαιομένη πόσιν εἶναι, </p>
<p>ἐν σπέσσι γλαφυροῖσι, καὶ ἔτρεφεν ἠδὲ ἔφασκε </p>
<p>θήσειν ἀθάνατον καὶ ἀγήραον ἤματα πάντα:  </p>
<p>ἀλλὰ τοῦ οὔ ποτε θυμὸν ἐνὶ στήθεσσιν ἔπειθεν:  </p>
<p>ἠδ' ὡς ἐς Φαίηκας ἀφίκετο πολλὰ μογήσας, </p>
<p>οἳ δή μιν περὶ κῆρι θεὸν ὣς τιμήσαντο </p>
<p>καὶ πέμψαν σὺν νηῒ φίλην ἐς πατρίδα γαῖαν, </p>
<p>χαλκόν τε χρυσόν τε ἅλις ἐσθῆτά τε δόντες. </p>
<p>τοῦτ' ἄρα δεύτατον εἶπεν ἔπος, ὅτε οἱ γλυκὺς ὕπνος </p>
<p>λυσιμελὴς ἐπόρουσε, λύων μελεδήματα θυμοῦ. </p>
<p>ἡ δ' αὖτ' ἄλλ' ἐνόησε θεὰ γλαυκῶπις Ἀθήνη:  </p>
<p>ὁππότε δή ῥ' Ὀδυσῆα ἐέλπετο ὃν κατὰ θυμὸν </p>
<p>εὐνῆς ἧς ἀλόχου ταρπήμεναι ἠδὲ καὶ ὕπνου, </p>
<p>αὐτίκ' ἀπ' Ὠκεανοῦ χρυσόθρονον ἠριγένειαν </p>
<p>ὦρσεν, ἵν' ἀνθρώποισι φόως φέροι:  ὦρτο δ' Ὀδυσσεὺς </p>
<p>εὐνῆς ἐκ μαλακῆς, ἀλόχῳ δ' ἐπὶ μῦθον ἔτελλεν:  </p>
<p>ὦ γύναι, ἤδη μὲν πολέων κεκορήμεθ' ἀέθλων </p>
<p>ἀμφοτέρω, σὺ μὲν ἐνθάδ' ἐμὸν πολυκηδέα νόστον </p>
<p>κλαίουσ'. αὐτὰρ ἐμὲ Ζεὺς ἄλγεσι καὶ θεοὶ ἄλλοι </p>
<p>ἱέμενον πεδάασκον ἐμῆς ἀπὸ πατρίδος αἴης: </p>
<p>νῦν δ' ἐπεὶ ἀμφοτέρω πολυήρατον ἱκόμεθ' εὐνήν, </p>
<p>κτήματα μὲν τά μοι ἔστι, κομιζέμεν ἐν μεγάροισι, </p>
<p>μῆλα δ' ἅ μοι μνηστῆρες ὑπερφίαλοι κατέκειραν, </p>
<p>πολλὰ μὲν αὐτὸς ἐγὼ ληΐσσομαι, ἄλλα δ' Ἀχαιοὶ </p>
<p>δώσουσ', εἰς ὅ κε πάντας ἐνιπλήσωσιν ἐπαύλους. </p>
<p>ἀλλ' ἦ τοι μὲν ἐγὼ πολυδένδρεον ἀγρὸν ἔπειμι, </p>
<p>ὀψόμενος πατέρ' ἐσθλόν, ὅ μοι πυκινῶς ἀκάχηται:  </p>
<p>σοὶ δέ, γύναι, τάδ' ἐπιτέλλω, πινυτῇ περ ἐούσῃ:  </p>
<p>αὐτίκα γὰρ φάτις εἶσιν ἅμ' ἠελίῳ ἀνιόντι </p>
<p>ἀνδρῶν μνηστήρων, οὓς ἔκτανον ἐν μεγάροισιν:  </p>
<p>εἰς ὑπερῷ' ἀναβᾶσα σὺν ἀμφιπόλοισι γυναιξὶν </p>
<p>ἧσθαι, μηδέ τινα προτιόσσεο μηδ' ἐρέεινε. </p>
<p>ἦ ῥα καὶ ἀμφ' ὤμοισιν ἐδύσετο τεύχεα καλά, </p>
<p>ὦρσε δὲ Τηλέμαχον καὶ βουκόλον ἠδὲ συβώτην, </p>
<p>πάντας δ' ἔντε' ἄνωγεν ἀρήϊα χερσὶν ἑλέσθαι. </p>
<p>οἱ δέ οἱ οὐκ ἀπίθησαν, ἐθωρήσσοντο δὲ χαλκῷ, </p>
<p>ὤϊξαν δὲ θύρας, ἐκ δ' ἤϊον:  ἦρχε δ' Ὀδυσσεύς. </p>
<p>ἤδη μὲν φάος ἦεν ἐπὶ χθόνα, τοὺς δ' ἄρ' Ἀθήνη </p>
<p>νυκτὶ κατακρύψασα θοῶς ἐξῆγε πόληος. </p></div1>
<div1 lines="548" n="24">
<p>Ἑρμῆς δὲ ψυχὰς Κυλλήνιος ἐξεκαλεῖτο </p>
<p>ἀνδρῶν μνηστήρων:  ἔχε δὲ ῥάβδον μετὰ χερσὶν </p>
<p>καλὴν χρυσείην, τῇ τ' ἀνδρῶν ὄμματα θέλγει </p>
<p>ὧν ἐθέλει, τοὺς δ' αὖτε καὶ ὑπνώοντας ἐγείρει:  </p>
<p>τῇ ῥ' ἄγε κινήσας, ταὶ δὲ τρίζουσαι ἕποντο. </p>
<p>ὡς δ' ὅτε νυκτερίδες μυχῷ ἄντρου θεσπεσίοιο </p>
<p>τρίζουσαι ποτέονται, ἐπεί κέ τις ἀποπέσῃσιν </p>
<p>ὁρμαθοῦ ἐκ πέτρης, ἀνά τ' ἀλλήλῃσιν ἔχονται, </p>
<p>ὣς αἱ τετριγυῖαι ἅμ' ἤϊσαν:  ἦρχε δ' ἄρα σφιν </p>
<p>Ἑρμείας ἀκάκητα κατ' εὐρώεντα κέλευθα. </p>
<p>πὰρ δ' ἴσαν Ὠκεανοῦ τε ῥοὰς καὶ Λευκάδα πέτρην, </p>
<p>ἠδὲ παρ' Ἠελίοιο πύλας καὶ δῆμον ὀνείρων </p>
<p>ἤϊσαν:  αἶψα δ' ἵκοντο κατ' ἀσφοδελὸν λειμῶνα, </p>
<p>ἔνθα τε ναίουσι ψυχαί, εἴδωλα καμόντων. </p>
<p>εὗρον δὲ ψυχὴν Πηληϊάδεω Ἀχιλῆος </p>
<p>καὶ Πατροκλῆος καὶ ἀμύμονος Ἀντιλόχοιο </p>
<p>Αἴαντός θ', ὃς ἄριστος ἔην εἶδός τε δέμας τε </p>
<p>τῶν ἄλλων Δαναῶν μετ' ἀμύμονα Πηλεΐδαο </p>
<p>ὣς οἱ μὲν περὶ κεῖνον ὁμίλεον:  ἀγχίμολον δὲ </p>
<p>ἤλυθ' ἔπι ψυχὴ Ἀγαμέμνονος Ἀτρεΐδαο </p>
<p>ἀχνυμένη:  περὶ δ' ἄλλαι ἀγηγέραθ', ὅσσαι ἅμ' αὐτῷ </p>
<p>οἴκῳ ἐν Αἰγίσθοιο θάνον καὶ πότμον ἐπέσπον. </p>
<p>τὸν προτέρη ψυχὴ προσεφώνεε Πηλεΐωνος: </p>
<p>Ἀτρεΐδη, περὶ μέν σ' ἔφαμεν Διὶ τερπικεραύνῳ </p>
<p>ἀνδρῶν ἡρώων φίλον ἔμμεναι ἤματα πάντα, </p>
<p>οὕνεκα πολλοῖσίν τε καὶ ἰφθίμοισιν ἄνασσες </p>
<p>δήμῳ ἔνι Τρώων, ὅθι πάσχομεν ἄλγε' Ἀχαιοί. </p>
<p>ἦ τ' ἄρα καὶ σοὶ πρῶϊ παραστήσεσθαι ἔμελλεν </p>
<p>μοῖρ' ὀλοή, τὴν οὔ τις ἀλεύεται ὅς κε γένηται. </p>
<p>ὡς ὄφελες τιμῆς ἀπονήμενος, ἧς περ ἄνασσες, </p>
<p>δήμῳ ἔνι Τρώων θάνατον καὶ πότμον ἐπισπεῖν:  </p>
<p>τῷ κέν τοι τύμβον μὲν ἐποίησαν Παναχαιοί, </p>
<p>ἠδέ κε καὶ σῷ παιδὶ μέγα κλέος ἤρα' ὀπίσσω:  </p>
<p>νῦν δ' ἄρα σ' οἰκτίστῳ θανάτῳ εἵμαρτο ἁλῶναι. </p>
<p>τὸν δ' αὖτε ψυχὴ προσεφώνεεν Ἀτρείδαο:  </p>
<p>ὄλβιε Πηλέος υἱέ, θεοῖς ἐπιείκελ' Ἀχιλλεῦ, </p>
<p>ὃς θάνες ἐν Τροίῃ ἑκὰς Ἄργεος: ἀμφὶ δέ σ' ἄλλοι </p>
<p>κτείνοντο Τρώων καὶ Ἀχαιῶν υἷες ἄριστοι, </p>
<p>μαρνάμενοι περὶ σεῖο:  σὺ δ' ἐν στροφάλιγγι κονίης </p>
<p>κεῖσο μέγας μεγαλωστί, λελασμένος ἱπποσυνάων. </p>
<p>ἡμεῖς δὲ πρόπαν ἦμαρ ἐμαρνάμεθ':  οὐδέ κε πάμπαν </p>
<p>παυσάμεθα πτολέμου, εἰ μὴ Ζεὺς λαίλαπι παῦσεν. </p>
<p>αὐτὰρ ἐπεί σ' ἐπὶ νῆας ἐνείκαμεν ἐκ πολέμοιο, </p>
<p>κάτθεμεν ἐν λεχέεσσι, καθήραντες χρόα καλὸν </p>
<p>ὕδατί τε λιαρῷ καὶ ἀλείφατι:  πολλὰ δέ σ' ἀμφὶ </p>
<p>δάκρυα θερμὰ χέον Δαναοὶ κείροντό τε χαίτας. </p>
<p>μήτηρ δ' ἐξ ἁλὸς ἦλθε σὺν ἀθανάτῃς ἁλίῃσιν </p>
<p>ἀγγελίης ἀΐουσα:  βοὴ δ' ἐπὶ πόντον ὀρώρει </p>
<p>θεσπεσίη, ὑπὸ δὲ τρόμος ἔλλαβε πάντας Ἀχαιούς: </p>
<p>καί νύ κ' ἀναΐξαντες ἔβαν κοίλας ἐπὶ νῆας, </p>
<p>εἰ μὴ ἀνὴρ κατέρυκε παλαιά τε πολλά τε εἰδώς, </p>
<p>Νέστωρ, οὗ καὶ πρόσθεν ἀρίστη φαίνετο βουλή:  </p>
<p>ὅ σφιν ἐϋφρονέων ἀγορήσατο καὶ μετέειπεν:  </p>
<p>ἴσχεσθ', Ἀργεῖοι, μὴ φεύγετε, κοῦροι Ἀχαιῶν:  </p>
<p>μήτηρ ἐξ ἁλὸς ἥδε σὺν ἀθανάτῃς ἁλίῃσιν </p>
<p>ἔρχεται, οὗ παιδὸς τεθνηότος ἀντιόωσα. </p>
<p>ὣς ἔφαθ', οἱ δ' ἔσχοντο φόβου μεγάθυμοι Ἀχαιοί:  </p>
<p>ἀμφὶ δέ σ' ἔστησαν κοῦραι ἁλίοιο γέροντος </p>
<p>οἴκτρ' ὀλοφυρόμεναι, περὶ δ' ἄμβροτα εἵματα ἕσσαν. </p>
<p>Μοῦσαι δ' ἐννέα πᾶσαι ἀμειβόμεναι ὀπὶ καλῇ </p>
<p>θρήνεον:  ἔνθα κεν οὔ τιν' ἀδάκρυτόν γ' ἐνόησας </p>
<p>Ἀργείων:  τοῖον γὰρ ὑπώρορε Μοῦσα λίγεια. </p>
<p>ἑπτὰ δὲ καὶ δέκα μέν σε ὁμῶς νύκτας τε καὶ ἦμαρ </p>
<p>κλαίομεν ἀθάνατοί τε θεοὶ θνητοί τ' ἄνθρωποι:  </p>
<p>ὀκτωκαιδεκάτῃ δ' ἔδομεν πυρί, πολλὰ δέ σ' ἀμφὶ </p>
<p>μῆλα κατεκτάνομεν μάλα πίονα καὶ ἕλικας βοῦς. </p>
<p>καίεο δ' ἔν τ' ἐσθῆτι θεῶν καὶ ἀλείφατι πολλῷ </p>
<p>καὶ μέλιτι γλυκερῷ:  πολλοὶ δ' ἥρωες Ἀχαιοὶ </p>
<p>τεύχεσιν ἐρρώσαντο πυρὴν πέρι καιομένοιο, </p>
<p>πεζοί θ' ἱππῆές τε:  πολὺς δ' ὀρυμαγδὸς ὀρώρει </p>
<p>αὐτὰρ ἐπεὶ δή σε φλὸξ ἤνυσεν Ἡφαίστοιο, </p>
<p>ἠῶθεν δή τοι λέγομεν λεύκ' ὀστέ', Ἀχιλλεῦ, </p>
<p>οἴνῳ ἐν ἀκρήτῳ καὶ ἀλείφατι:  δῶκε δὲ μήτηρ </p>
<p>χρύσεον ἀμφιφορῆα:  Διωνύσοιο δὲ δῶρον </p>
<p>φάσκ' ἔμεναι, ἔργον δὲ περικλυτοῦ Ἡφαίστοιο. </p>
<p>ἐν τῷ τοι κεῖται λεύκ' ὀστέα, φαίδιμ' Ἀχιλλεῦ, </p>
<p>μίγδα δὲ Πατρόκλοιο Μενοιτιάδαο θανόντος, </p>
<p>χωρὶς δ' Ἀντιλόχοιο, τὸν ἔξοχα τῖες ἁπάντων </p>
<p>τῶν ἄλλων ἑτάρων, μετὰ Πάτροκλόν γε θανόντα. </p>
<p>ἀμφ' αὐτοῖσι δ' ἔπειτα μέγαν καὶ ἀμύμονα τύμβον </p>
<p>χεύαμεν Ἀργείων ἱερὸς στρατὸς αἰχμητάων </p>
<p>ἀκτῇ ἔπι προὐχούσῃ, ἐπὶ πλατεῖ Ἑλλησπόντῳ, </p>
<p>ὥς κεν τηλεφανὴς ἐκ ποντόφιν ἀνδράσιν εἴη </p>
<p>τοῖς οἳ νῦν γεγάασι καὶ οἳ μετόπισθεν ἔσονται. </p>
<p>μήτηρ δ' αἰτήσασα θεοὺς περικαλλέ' ἄεθλα </p>
<p>θῆκε μέσῳ ἐν ἀγῶνι ἀριστήεσσιν Ἀχαιῶν. </p>
<p>ἤδη μὲν πολέων τάφῳ ἀνδρῶν ἀντεβόλησας </p>
<p>ἡρώων, ὅτε κέν ποτ' ἀποφθιμένου βασιλῆος </p>
<p>ζώννυνταί τε νέοι καὶ ἐπεντύνονται ἄεθλα:  </p>
<p>ἀλλά κε κεῖνα μάλιστα ἰδὼν θηήσαο θυμῷ, </p>
<p>οἷ' ἐπὶ σοὶ κατέθηκε θεὰ περικαλλέ' ἄεθλα, </p>
<p>ἀργυρόπεζα Θέτις: μάλα γὰρ φίλος ἦσθα θεοῖσιν. </p>
<p>ὣς σὺ μὲν οὐδὲ θανὼν ὄνομ' ὤλεσας, ἀλλά τοι αἰεὶ </p>
<p>πάντας ἐπ' ἀνθρώπους κλέος ἔσσεται ἐσθλόν, Ἀχιλλεῦ, </p>
<p>αὐτὰρ ἐμοὶ τί τόδ' ἦδος, ἐπεὶ πόλεμον τολύπευσα; </p>
<p>ἐν νόστῳ γάρ μοι Ζεὺς μήσατο λυγρὸν ὄλεθρον </p>
<p>Αἰγίσθου ὑπὸ χερσὶ καὶ οὐλομένης ἀλόχοιο. </p>
<p>ὣς οἱ μὲν τοιαῦτα πρὸς ἀλλήλους ἀγόρευον, </p>
<p>ἀγχίμολον δέ σφ' ἦλθε διάκτορος ἀργεϊφόντης, </p>
<p>ψυχὰς μνηστήρων κατάγων Ὀδυσῆϊ δαμέντων, </p>
<p>τὼ δ' ἄρα θαμβήσαντ' ἰθὺς κίον, ὡς ἐσιδέσθην. </p>
<p>ἔγνω δὲ ψυχὴ Ἀγαμέμνονος Ἀτρεΐδαο </p>
<p>παῖδα φίλον Μελανῆος, ἀγακλυτὸν Ἀμφιμέδοντα:  </p>
<p>ξεῖνος γάρ οἱ ἔην Ἰθάκῃ ἔνι οἰκία ναίων. </p>
<p>τὸν προτέρη ψυχὴ προσεφώνεεν Ἀτρεΐδαο:  </p>
<p>Ἀμφίμεδον, τί παθόντες ἐρεμνὴν γαῖαν ἔδυτε </p>
<p>πάντες κεκριμένοι καὶ ὁμήλικες; οὐδέ κεν ἄλλως </p>
<p>κρινάμενος λέξαιτο κατὰ πτόλιν ἄνδρας ἀρίστους. </p>
<p>ἦ ὔμμ' ἐν νήεσσι Ποσειδάων ἐδάμασσεν, </p>
<p>ὄρσας ἀργαλέους ἀνέμους καὶ κύματα μακρά; </p>
<p>ἦ που ἀνάρσιοι ἄνδρες ἐδηλήσαντ' ἐπὶ χέρσου </p>
<p>βοῦς περιταμνομένους ἠδ' οἰῶν πώεα καλά, </p>
<p>ἠὲ περὶ πτόλιος μαχεούμενοι ἠδὲ γυναικῶν; </p>
<p>εἰπέ μοι εἰρομένῳ:  ξεῖνος δέ τοι εὔχομαι εἶναι. </p>
<p>ἦ οὐ μέμνῃ ὅτε κεῖσε κατήλυθον ὑμέτερον δῶ, </p>
<p>ὀτρυνέων Ὀδυσῆα σὺν ἀντιθέῳ Μενελάῳ </p>
<p>Ἴλιον εἰς ἅμ' ἕπεσθαι ἐϋσσέλμων ἐπὶ νηῶν; </p>
<p>μηνὶ δ' ἄρ' οὔλῳ πάντα περήσαμεν εὐρέα πόντον, </p>
<p>σπουδῇ παρπεπιθόντες Ὀδυσσῆα πτολίπορθον. </p>
<p>τὸν δ' αὖτε ψυχὴ προσεφώνεεν Ἀμφιμέδοντος: </p>
<p>Ἀτρεΐδη κύδιστε, ἄναξ ἀνδρῶν Ἀγάμεμνον, </p>
<p>μέμνημαι τάδε πάντα, διοτρεφές, ὡς ἀγορεύεις: </p>
<p>σοὶ δ' ἐγὼ εὖ μάλα πάντα καὶ ἀτρεκέως καταλέξω, </p>
<p>ἡμετέρου θανάτοιο κακὸν τέλος, οἷον ἐτύχθη. </p>
<p>μνώμεθ' Ὀδυσσῆος δὴν οἰχομένοιο δάμαρτα:  </p>
<p>ἡ δ' οὔτ' ἠρνεῖτο στυγερὸν γάμον οὔτ' ἐτελεύτα, </p>
<p>ἡμῖν φραζομένη θάνατον καὶ κῆρα μέλαιναν, </p>
<p>ἀλλὰ δόλον τόνδ' ἄλλον ἐνὶ φρεσὶ μερμήριξε:  </p>
<p>στησαμένη μέγαν ἱστὸν ἐνὶ μεγάροισιν ὕφαινε, </p>
<p>λεπτὸν καὶ περίμετρον:  ἄφαρ δ' ἡμῖν μετέειπε:  </p>
<p>κοῦροι ἐμοὶ μνηστῆρες, ἐπεὶ θάνε δῖος Ὀδυσσεύς, </p>
<p>μίμνετ' ἐπειγόμενοι τὸν ἐμὸν γάμον, εἰς ὅ κε φᾶρος </p>
<p>ἐκτελέσω, μή μοι μεταμώνια νήματ' ὄληται, </p>
<p>Λαέρτῃ ἥρωϊ ταφήϊον, εἰς ὅτε κέν μιν </p>
<p>μοῖρ' ὀλοὴ καθέλῃσι τανηλεγέος θανάτοιο, </p>
<p>μή τίς μοι κατὰ δῆμον Ἀχαιϊάδων νεμεσήσῃ, </p>
<p>αἴ κεν ἄτερ σπείρου κεῖται πολλὰ κτεατίσσας. </p>
<p>ὣς ἔφαθ', ἡμῖν δ' αὖτ' ἐπεπείθετο θυμὸς ἀγήνωρ. </p>
<p>ἔνθα καὶ ἠματίη μὲν ὑφαίνεσκεν μέγαν ἱστόν, </p>
<p>νύκτας δ' ἀλλύεσκεν, ἐπεὶ δαΐδας παραθεῖτο. </p>
<p>ὣς τρίετες μὲν ἔληθε δόλῳ καὶ ἔπειθεν Ἀχαιούς: </p>
<p>ἀλλ' ὅτε τέτρατον ἦλθεν ἔτος καὶ ἐπήλυθον ὧραι, </p>
<p>μηνῶν φθινόντων, περὶ δ' ἤματα πόλλ' ἐτελέσθη, </p>
<p>καὶ τότε δή τις ἔειπε γυναικῶν, ἣ σάφα ᾔδη, </p>
<p>καὶ τήν γ' ἀλλύουσαν ἐφεύρομεν ἀγλαὸν ἱστόν. </p>
<p>ὣς τὸ μὲν ἐξετέλεσσε καὶ οὐκ ἐθέλουσ', ὑπ' ἀνάγκης. </p>
<p>εὖθ' ἡ φᾶρος ἔδειξεν, ὑφήνασα μέγαν ἱστόν, </p>
<p>πλύνασ', ἠελίῳ ἐναλίγκιον ἠὲ σελήνῃ, </p>
<p>καὶ τότε δή ῥ' Ὀδυσῆα κακός ποθεν ἤγαγε δαίμων </p>
<p>ἀγροῦ ἐπ' ἐσχατιήν, ὅθι δώματα ναῖε συβώτης. </p>
<p>ἔνθ' ἦλθεν φίλος υἱὸς Ὀδυσσῆος θείοιο, </p>
<p>ἐκ Πύλου ἠμαθόεντος ἰὼν σὺν νηῒ μελαίνῃ:  </p>
<p>τὼ δὲ μνηστῆρσιν θάνατον κακὸν ἀρτύναντε </p>
<p>ἵκοντο προτὶ ἄστυ περικλυτόν, ἦ τοι Ὀδυσσεὺς </p>
<p>ὕστερος, αὐτὰρ Τηλέμαχος πρόσθ' ἡγεμόνευε. </p>
<p>τὸν δὲ συβώτης ἦγε κακὰ χροῒ εἵματ' ἔχοντα, </p>
<p>πτωχῷ λευγαλέῳ ἐναλίγκιον ἠδὲ γέροντι </p>
<p>σκηπτόμενον:  τὰ δὲ λυγρὰ περὶ χροῒ εἵματα ἕστο:  </p>
<p>οὐδέ τις ἡμείων δύνατο γνῶναι τὸν ἐόντα </p>
<p>ἐξαπίνης προφανέντ', οὐδ' οἳ προγενέστεροι ἦσαν, </p>
<p>ἀλλ' ἔπεσίν τε κακοῖσιν ἐνίσσομεν ἠδὲ βολῇσιν. </p>
<p>αὐτὰρ ὁ τῆος ἐτόλμα ἐνὶ μεγάροισιν ἑοῖσι </p>
<p>βαλλόμενος καὶ ἐνισσόμενος τετληότι θυμῷ:  </p>
<p>ἀλλ' ὅτε δή μιν ἔγειρε Διὸς νοός αἰγιόχοιο, </p>
<p>σὺν μὲν Τηλεμάχῳ περικαλλέα τεύχε' ἀείρας </p>
<p>ἐς θάλαμον κατέθηκε καὶ ἐκλήϊσεν ὀχῆας, </p>
<p>αὐτὰρ ὁ ἣν ἄλοχον πολυκερδείῃσιν ἄνωγε </p>
<p>τόξον μνηστήρεσσι θέμεν πολιόν τε σίδηρον, </p>
<p>ἡμῖν αἰνομόροισιν ἀέθλια καὶ φόνου ἀρχήν. </p>
<p>οὐδέ τις ἡμείων δύνατο κρατεροῖο βιοῖο </p>
<p>νευρὴν ἐντανύσαι, πολλὸν δ' ἐπιδευέες ἦμεν. </p>
<p>ἀλλ' ὅτε χεῖρας ἵκανεν Ὀδυσσῆος μέγα τόξον, </p>
<p>ἔνθ' ἡμεῖς μὲν πάντες ὁμοκλέομεν ἐπέεσσι </p>
<p>τόξον μὴ δόμεναι, μηδ' εἰ μάλα πολλ' ἀγορεύοι:  </p>
<p>Τηλέμαχος δέ μιν οἶος ἐποτρύνων ἐκέλευσεν. </p>
<p>αὐτὰρ ὁ δέξατο χειρὶ πολύτλας δῖος Ὀδυσσεύς, </p>
<p>ῥηϊδίως δ' ἐτάνυσσε βιόν, διὰ δ' ἧκε σιδήρου, </p>
<p>στῆ δ' ἄρ' ἐπ' οὐδὸν ἰών, ταχέας δ' ἐκχεύατ' ὀϊστοὺς </p>
<p>δεινὸν παπταίνων, βάλε δ' Ἀντίνοον βασιλῆα. </p>
<p>αὐτὰρ ἔπειτ' ἄλλοις ἐφίει βέλεα στονόεντα, </p>
<p>ἄντα τιτυσκόμενος: τοὶ δ' ἀγχιστῖνοι ἔπιπτον. </p>
<p>γνωτὸν δ' ἦν ὅ ῥά τίς σφι θεῶν ἐπιτάρροθος ἦεν:  </p>
<p>αὐτίκα γὰρ κατὰ δώματ' ἐπισπόμενοι μένεϊ σφῷ </p>
<p>κτεῖνον ἐπιστροφάδην, τῶν δὲ στόνος ὤρνυτ' ἀεικὴς </p>
<p>κράτων τυπτομένων, δάπεδον δ' ἅπαν αἵματι θῦεν. </p>
<p>ὣς ἡμεῖς, Ἀγάμεμνον, ἀπωλόμεθ', ὧν ἔτι καὶ νῦν </p>
<p>σώματ' ἀκηδέα κεῖται ἐνὶ μεγάροις Ὀδυσῆος: </p>
<p>οὐ γάρ πω ἴσασι φίλοι κατὰ δώμαθ' ἑκάστου, </p>
<p>οἵ κ' ἀπονίψαντες μέλανα βρότον ἐξ ὠτειλέων </p>
<p>κατθέμενοι γοάοιεν:  ὃ γὰρ γέρας ἐστὶ θανόντων. </p>
<p>τὸν δ' αὖτε ψυχὴ προσεφώνεεν Ἀτρεΐδαο:  </p>
<p>ὄλβιε Λαέρταο πάϊ, πολυμήχαν' Ὀδυσσεῦ, </p>
<p>ἦ ἄρα σὺν μεγάλῃ ἀρετῇ ἐκτήσω ἄκοιτιν. </p>
<p>ὡς ἀγαθαὶ φρένες ἦσαν ἀμύμονι Πηνελοπείῃ, </p>
<p>κούρῃ Ἰκαρίου:  ὡς εὖ μέμνητ' Ὀδυσῆος, </p>
<p>ἀνδρὸς κουριδίου:  τῷ οἱ κλέος οὔ ποτ' ὀλεῖται </p>
<p>ἧς ἀρετῆς, τεύξουσι δ' ἐπιχθονίοισιν ἀοιδὴν </p>
<p>ἀθάνατοι χαρίεσσαν ἐχέφρονι Πηνελοπείῃ, </p>
<p>οὐχ ὡς Τυνδαρέου κούρη κακὰ μήσατο ἔργα, </p>
<p>κουρίδιον κτείνασα πόσιν, στυγερὴ δέ τ' ἀοιδὴ </p>
<p>ἔσσετ' ἐπ' ἀνθρώπους, χαλεπὴν δέ τε φῆμιν ὀπάσσει </p>
<p>θηλυτέρῃσι γυναιξί, καὶ ἥ κ' εὐεργὸς ἔῃσιν. </p>
<p>ὣς οἱ μὲν τοιαῦτα πρὸς ἀλλήλους ἀγόρευον, </p>
<p>ἑσταότ' εἰν Ἀΐδαο δόμοις, ὑπὸ κεύθεσι γαίης: </p>
<p>οἱ δ' ἐπεὶ ἐκ πόλιος κατέβαν, τάχα δ' ἀγρὸν ἵκοντο </p>
<p>καλὸν Λαέρταο τετυγμένον, ὅν ῥά ποτ' αὐτὸς </p>
<p>Λαέρτης κτεάτισσεν, ἐπεὶ μάλα πόλλ' ἐμόγησεν. </p>
<p>ἔνθα οἱ οἶκος ἔην, περὶ δὲ κλίσιον θέε πάντη, </p>
<p>ἐν τῷ σιτέσκοντο καὶ ἵζανον ἠδὲ ἴαυον </p>
<p>δμῶες ἀναγκαῖοι, τοί οἱ φίλα ἐργάζοντο. </p>
<p>ἐν δὲ γυνὴ Σικελὴ γρηῢς πέλεν, ἥ ῥα γέροντα </p>
<p>ἐνδυκέως κομέεσκεν ἐπ' ἀγροῦ, νόσφι πόληος. </p>
<p>ἔνθ' Ὀδυσεὺς δμώεσσι καὶ υἱέϊ μῦθον ἔειπεν:  </p>
<p>ὑμεῖς μὲν νῦν ἔλθετ' ἐϋκτίμενον δόμον εἴσω, </p>
<p>δεῖπνον δ' αἶψα συῶν ἱερεύσατε ὅς τις ἄριστος: </p>
<p>αὐτὰρ ἐγὼ πατρὸς πειρήσομαι ἡμετέροιο, </p>
<p>αἴ κέ μ' ἐπιγνώῃ καὶ φράσσεται ὀφθαλμοῖσιν, </p>
<p>ἦέ κεν ἀγνοιῇσι, πολὺν χρόνον ἀμφὶς ἐόντα. </p>
<p>ὣς εἰπὼν δμώεσσιν ἀρήϊα τεύχε' ἔδωκεν. </p>
<p>οἱ μὲν ἔπειτα δόμονδε θοῶς κίον, αὐτὰρ Ὀδυσσεὺς </p>
<p>ἆσσον ἴεν πολυκάρπου ἀλωῆς πειρητίζων. </p>
<p>οὐδ' εὗρεν Δολίον, μέγαν ὄρχατον ἐσκαταβαίνων, </p>
<p>οὐδέ τινα δμώων οὐδ' υἱῶν:  ἀλλ' ἄρα τοί γε </p>
<p>αἱμασιὰς λέξοντες ἀλωῆς ἔμμεναι ἕρκος </p>
<p>ᾤχοντ', αὐτὰρ ὁ τοῖσι γέρων ὁδὸν ἡγεμόνευε. </p>
<p>τὸν δ' οἶον πατέρ' εὗρεν ἐϋκτιμένῃ ἐν ἀλωῇ, </p>
<p>λιστρεύοντα φυτόν:  ῥυπόωντα δὲ ἕστο χιτῶνα </p>
<p>ῥαπτὸν ἀεικέλιον, περὶ δὲ κνήμῃσι βοείας </p>
<p>κνημῖδας ῥαπτὰς δέδετο, γραπτῦς ἀλεείνων, </p>
<p>χειρῖδάς τ' ἐπὶ χερσὶ βάτων ἕνεκ':  αὐτὰρ ὕπερθεν </p>
<p>αἰγείην κυνέην κεφαλῇ ἔχε, πένθος ἀέξων. </p>
<p>τὸν δ' ὡς οὖν ἐνόησε πολύτλας δῖος Ὀδυσσεὺς </p>
<p>γήραϊ τειρόμενον, μέγα δὲ φρεσὶ πένθος ἔχοντα, </p>
<p>στὰς ἄρ' ὑπὸ βλωθρὴν ὄγχνην κατὰ δάκρυον εἶβε. </p>
<p>μερμήριξε δ' ἔπειτα κατὰ φρένα καὶ κατὰ θυμὸν </p>
<p>κύσσαι καὶ περιφῦναι ἑὸν πατέρ', ἠδὲ ἕκαστα </p>
<p>εἰπεῖν, ὡς ἔλθοι καὶ ἵκοιτ' ἐς πατρίδα γαῖαν, </p>
<p>ἦ πρῶτ' ἐξερέοιτο ἕκαστά τε πειρήσαιτο. </p>
<p>ὧδε δέ οἱ φρονέοντι δοάσσατο κέρδιον εἶναι, </p>
<p>πρῶτον κερτομίοις ἐπέεσσιν πειρηθῆναι. </p>
<p>τὰ φρονέων ἰθὺς κίεν αὐτοῦ δῖος Ὀδυσσεύς. </p>
<p>ἦ τοι ὁ μὲν κατέχων κεφαλὴν φυτὸν ἀμφελάχαινε:  </p>
<p>τὸν δὲ παριστάμενος προσεφώνεε φαίδιμος υἱός: </p>
<p>ὦ γέρον, οὐκ ἀδαημονίη σ' ἔχει ἀμφιπολεύειν </p>
<p>ὄρχατον, ἀλλ' εὖ τοι κομιδὴ ἔχει, οὐδέ τι πάμπαν, </p>
<p>οὐ φυτόν, οὐ συκέη, οὐκ ἄμπελος, οὐ μὲν ἐλαίη, </p>
<p>οὐκ ὄγχνη, οὐ πρασιή τοι ἄνευ κομιδῆς κατὰ κῆπον. </p>
<p>ἄλλο δέ τοι ἐρέω, σὺ δὲ μὴ χόλον ἔνθεο θυμῷ </p>
<p>αὐτόν σ' οὐκ ἀγαθὴ κομιδὴ ἔχει, ἀλλ' ἅμα γῆρας </p>
<p>λυγρὸν ἔχεις αὐχμεῖς τε κακῶς καὶ ἀεικέα ἕσσαι. </p>
<p>οὐ μὲν ἀεργίης γε ἄναξ ἕνεκ' οὔ σε κομίζει, </p>
<p>οὐδέ τί τοι δούλειον ἐπιπρέπει εἰσοράασθαι </p>
<p>εἶδος καὶ μέγεθος: βασιλῆϊ γὰρ ἀνδρὶ ἔοικας. </p>
<p>τοιούτῳ δὲ ἔοικας, ἐπεὶ λούσαιτο φάγοι τε, </p>
<p>εὑδέμεναι μαλακῶς: ἡ γὰρ δίκη ἐστὶ γερόντων. </p>
<p>ἀλλ' ἄγε μοι τόδε εἰπὲ καὶ ἀτρεκέως κατάλεξον, </p>
<p>τεῦ δμὼς εἶς ἀνδρῶν; τεῦ δ' ὄρχατον ἀμφιπολεύεις; </p>
<p>καὶ μοι τοῦτ' ἀγόρευσον ἐτήτυμον, ὄφρ' ἐῢ εἰδῶ, </p>
<p>εἰ ἐτεόν γ' Ἰθάκην τήνδ' ἱκόμεθ', ὥς μοι ἔειπεν </p>
<p>οὗτος ἀνὴρ νῦν δὴ ξυμβλήμενος ἐνθάδ' ἰόντι, </p>
<p>οὔ τι μάλ' ἀρτίφρων, ἐπεὶ οὐ τόλμησεν ἕκαστα </p>
<p>εἰπεῖν ἠδ' ἐπακοῦσαι ἐμὸν ἔπος, ὡς ἐρέεινον </p>
<p>ἀμφὶ ξείνῳ ἐμῷ, ἤ που ζώει τε καὶ ἔστιν </p>
<p>ἦ ἤδη τέθνηκε καὶ εἰν Ἀΐδαο δόμοισιν. </p>
<p>ἐκ γάρ τοι ἐρέω, σὺ δὲ σύνθεο καί μευ ἄκουσον:  </p>
<p>ἄνδρα ποτ' ἐξείνισσα φίλῃ ἐνὶ πατρίδι γαίῃ </p>
<p>ἡμέτερόνδ' ἐλθόντα, καὶ οὔ πω τις βροτὸς ἄλλος </p>
<p>ξείνων τηλεδαπῶν φιλίων ἐμὸν ἵκετο δῶμα:  </p>
<p>εὔχετο δ' ἐξ Ἰθάκης γένος ἔμμεναι, αὐτὰρ ἔφασκε </p>
<p>Λαέρτην Ἀρκεισιάδην πατέρ' ἔμμεναι αὐτῷ. </p>
<p>τὸν μὲν ἐγὼ πρὸς δώματ' ἄγων ἐῢ ἐξείνισσα, </p>
<p>ἐνδυκέως φιλέων, πολλῶν κατὰ οἶκον ἐόντων, </p>
<p>καί οἱ δῶρα πόρον ξεινήϊα, οἷα ἐῴκει. </p>
<p>χρυσοῦ μέν οἱ δῶκ' εὐεργέος ἑπτὰ τάλαντα, </p>
<p>δῶκα δέ οἱ κρητῆρα πανάργυρον ἀνθεμόεντα, </p>
<p>δώδεκα δ' ἁπλοΐδας χλαίνας, τόσσους δὲ τάπητας, </p>
<p>τόσσα δὲ φάρεα καλά, τόσους δ' ἐπὶ τοῖσι χιτῶνας, </p>
<p>χωρὶς δ' αὖτε γυναῖκας, ἀμύμονα ἔργα ἰδυίας, </p>
<p>τέσσαρας εἰδαλίμας, ἃς ἤθελεν αὐτὸς ἑλέσθαι. </p>
<p>τὸν δ' ἠμείβετ' ἔπειτα πατὴρ κατὰ δάκρυον εἴβων:  </p>
<p>ξεῖν', ἦ τοι μὲν γαῖαν ἱκάνεις, ἣν ἐρεείνεις, </p>
<p>ὑβρισταὶ δ' αὐτὴν καὶ ἀτάσθαλοι ἄνδρες ἔχουσιν:  </p>
<p>δῶρα δ' ἐτώσια ταῦτα χαρίζεο, μυρί' ὀπάζων:  </p>
<p>εἰ γάρ μιν ζωόν γ' ἐκίχεις Ἰθάκης ἐνὶ δήμῳ, </p>
<p>τῷ κέν σ' εὖ δώροισιν ἀμειψάμενος ἀπέπεμψε </p>
<p>καὶ ξενίῃ ἀγαθῇ ἡ γὰρ θέμις, ὅς τις ὑπάρξῃ. </p>
<p>ἀλλ' ἄγε μοι τόδε εἰπὲ καὶ ἀτρεκέως κατάλεξον, </p>
<p>πόστον δὴ ἔτος ἐστίν, ὅτε ξείνισσας ἐκεῖνον </p>
<p>σὸν ξεῖνον δύστηνον, ἐμὸν παῖδ', εἴ ποτ' ἔην γε, </p>
<p>δύσμορον; ὅν που τῆλε φίλων καὶ πατρίδος αἴης </p>
<p>ἠέ που ἐν πόντῳ φάγον ἰχθύες, ἢ ἐπὶ χέρσου </p>
<p>θηρσὶ καὶ οἰωνοῖσιν ἕλωρ γένετ':  οὐδέ ἑ μήτηρ </p>
<p>κλαῦσε περιστείλασα πατήρ θ', οἵ μιν τεκόμεσθα:  </p>
<p>οὐδ' ἄλοχος πολύδωρος, ἐχέφρων Πηνελόπεια, </p>
<p>κώκυσ' ἐν λεχέεσσιν ἑὸν πόσιν, ὡς ἐπεῴκει, </p>
<p>ὀφθαλμοὺς καθελοῦσα:  τὸ γὰρ γέρας ἐστὶ θανόντων. </p>
<p>καί μοι τοῦτ' ἀγόρευσον ἐτήτυμον, ὄφρ' ἐῢ εἰδῶ:  </p>
<p>τίς πόθεν εἶς ἀνδρῶν; πόθι τοι πόλις ἠδὲ τοκῆες; </p>
<p>ποῦ δὲ νηῦς ἕστηκε θοή, ἥ σ' ἤγαγε δεῦρο </p>
<p>ἀντιθέους θ' ἑτάρους; ἦ ἔμπορος εἰλήλουθας </p>
<p>νηὸς ἐπ' ἀλλοτρίης, οἱ δ' ἐκβήσαντες ἔβησαν; </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>τοιγὰρ ἐγώ τοι πάντα μάλ' ἀτρεκέως καταλέξω. </p>
<p>εἰμὶ μὲν ἐξ Ἀλύβαντος, ὅθι κλυτὰ δώματα ναίω, </p>
<p>υἱὸς Ἀφείδαντος Πολυπημονίδαο ἄνακτος: </p>
<p>αὐτὰρ ἐμοί γ' ὄνομ' ἐστὶν Ἐπήριτος: ἀλλά με δαίμων </p>
<p>πλάγξ' ἀπὸ Σικανίης δεῦρ' ἐλθέμεν οὐκ ἐθέλοντα:  </p>
<p>νηῦς δέ μοι ἥδ' ἕστηκεν ἐπ' ἀγροῦ νόσφι πόληος. </p>
<p>αὐτὰρ Ὀδυσσῆϊ τόδε δὴ πέμπτον ἔτος ἐστίν, </p>
<p>ἐξ οὗ κεῖθεν ἔβη καὶ ἐμῆς ἀπελήλυθε πάτρης, </p>
<p>δύσμορος: ἦ τέ οἱ ἐσθλοὶ ἔσαν ὄρνιθες ἰόντι, </p>
<p>δεξιοί, οἷς χαίρων μὲν ἐγὼν ἀπέπεμπον ἐκεῖνον, </p>
<p>χαῖρε δὲ κεῖνος ἰών:  θυμὸς δ' ἔτι νῶϊν ἐώλπει </p>
<p>μίξεσθαι ξενίῃ ἠδ' ἀγλαὰ δῶρα διδώσειν. </p>
<p>ὣς φάτο, τὸν δ' ἄχεος νεφέλη ἐκάλυψε μέλαινα:  </p>
<p>ἀμφοτέρῃσι δὲ χερσὶν ἑλὼν κόνιν αἰθαλόεσσαν </p>
<p>χεύατο κὰκ κεφαλῆς πολιῆς, ἁδινὰ στεναχίζων. </p>
<p>τοῦ δ' ὠρίνετο θυμός, ἀνὰ ῥῖνας δέ οἱ ἤδη </p>
<p>δριμὺ μένος προὔτυψε φίλον πατέρ' εἰσορόωντι. </p>
<p>κύσσε δέ μιν περιφὺς ἐπιάλμενος, ἠδὲ προσηύδα:  </p>
<p>κεῖνος μέν τοι ὅδ' αὐτὸς ἐγώ, πάτερ, ὃν σὺ μεταλλᾷς, </p>
<p>ἤλυθον εἰκοστῷ ἔτεϊ ἐς πατρίδα γαῖαν. </p>
<p>ἀλλ' ἴσχεο κλαυθμοῖο γόοιό τε δακρυόεντος. </p>
<p>ἐκ γάρ τοι ἐρέω:  μάλα δὲ χρὴ σπευδέμεν ἔμπης: </p>
<p>μνηστῆρας κατέπεφνον ἐν ἡμετέροισι δόμοισι, </p>
<p>λώβην τινύμενος θυμαλγέα καὶ κακὰ ἔργα. </p>
<p>τὸν δ' αὖ Λαέρτης ἀπαμείβετο φώνησέν τε:  </p>
<p>εἰ μὲν δὴ Ὀδυσεύς γε ἐμὸς πάϊς ἐνθάδ' ἱκάνεις, </p>
<p>σῆμά τί μοι νῦν εἰπὲ ἀριφραδές, ὄφρα πεποίθω. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>οὐλὴν μὲν πρῶτον τήνδε φράσαι ὀφθαλμοῖσι, </p>
<p>τὴν ἐν Παρνησῷ μ' ἔλασεν σῦς λευκῷ ὀδόντι </p>
<p>οἰχόμενον:  σὺ δέ με προΐεις καὶ πότνια μήτηρ </p>
<p>ἐς πατέρ' Αὐτόλυκον μητρὸς φίλον, ὄφρ' ἂν ἑλοίμην </p>
<p>δῶρα, τὰ δεῦρο μολών μοι ὑπέσχετο καὶ κατένευσεν. </p>
<p>εἰ δ' ἄγε τοι καὶ δένδρε' ἐϋκτιμένην κατ' ἀλωὴν </p>
<p>εἴπω, ἅ μοί ποτ' ἔδωκας, ἐγὼ δ' ᾔτεόν σε ἕκαστα </p>
<p>παιδνὸς ἐών, κατὰ κῆπον ἐπισπόμενος: διὰ δ' αὐτῶν </p>
<p>ἱκνεύμεσθα, σὺ δ' ὠνόμασας καὶ ἔειπες ἕκαστα. </p>
<p>ὄγχνας μοι δῶκας τρισκαίδεκα καὶ δέκα μηλέας, </p>
<p>συκέας τεσσαράκοντ':  ὄρχους δέ μοι ὧδ' ὀνόμηνας </p>
<p>δώσειν πεντήκοντα, διατρύγιος δὲ ἕκαστος </p>
<p>ἤην:  ἔνθα δ' ἀνὰ σταφυλαὶ παντοῖαι ἔασιν </p>
<p>ὁππότε δὴ Διὸς ὧραι ἐπιβρίσειαν ὕπερθεν. </p>
<p>ὣς φάτο, τοῦ δ' αὐτοῦ λύτο γούνατα καὶ φίλον ἦτορ, </p>
<p>σήματ' ἀναγνόντος τά οἱ ἔμπεδα πέφραδ' Ὀδυσσεύς. </p>
<p>ἀμφὶ δὲ παιδὶ φίλῳ βάλε πήχεε:  τὸν δὲ ποτὶ οἷ </p>
<p>εἷλεν ἀποψύχοντα πολύτλας δῖος Ὀδυσσεύς. </p>
<p>αὐτὰρ ἐπεί ῥ' ἄμπνυτο καὶ ἐς φρένα θυμὸς ἀγέρθη, </p>
<p>ἐξαῦτις μύθοισιν ἀμειβόμενος προσέειπε:  </p>
<p>Ζεῦ πάτερ, ἦ ῥα ἔτ' ἔστε θεοὶ κατὰ μακρὸν Ὄλυμπον, </p>
<p>εἰ ἐτεὸν μνηστῆρες ἀτάσθαλον ὕβριν ἔτισαν. </p>
<p>νῦν δ' αἰνῶς δείδοικα κατὰ φρένα μὴ τάχα πάντες </p>
<p>ἐνθάδ' ἐπέλθωσιν Ἰθακήσιοι, ἀγγελίας δὲ </p>
<p>πάντη ἐποτρύνωσι Κεφαλλήνων πολίεσσι. </p>
<p>τὸν δ' ἀπαμειβόμενος προσέφη πολύμητις Ὀδυσσεύς: </p>
<p>θάρσει, μή τοι ταῦτα μετὰ φρεσὶ σῇσι μελόντων. </p>
<p>ἀλλ' ἴομεν προτὶ οἶκον, ὃς ὀρχάτου ἐγγύθι κεῖται:  </p>
<p>ἔνθα δὲ Τηλέμαχον καὶ βουκόλον ἠδὲ συβώτην </p>
<p>προὔπεμψ', ὡς ἂν δεῖπνον ἐφοπλίσσωσι τάχιστα. </p>
<p>ὣς ἄρα φωνήσαντε βάτην πρὸς δώματα καλά. </p>
<p>οἱ δ' ὅτε δή ῥ' ἵκοντο δόμους εὖ ναιετάοντας, </p>
<p>εὗρον Τηλέμαχον καὶ βουκόλον ἠδὲ συβώτην </p>
<p>ταμνομένους κρέα πολλὰ κερῶντάς τ' αἴθοπα οἶνον. </p>
<p>τόφρα δὲ Λαέρτην μεγαλήτορα ᾧ ἐνὶ οἴκῳ </p>
<p>ἀμφίπολος Σικελὴ λοῦσεν καὶ χρῖσεν ἐλαίῳ, </p>
<p>ἀμφὶ δ' ἄρα χλαῖναν καλὴν βάλεν:  αὐτὰρ Ἀθήνη </p>
<p>ἄγχι παρισταμένη μέλε' ἤλδανε ποιμένι λαῶν, </p>
<p>μείζονα δ' ἠὲ πάρος καὶ πάσσονα θῆκεν ἰδέσθαι. </p>
<p>ἐκ δ' ἀσαμίνθου βῆ:  θαύμαζε δέ μιν φίλος υἱός, </p>
<p>ὡς ἴδεν ἀθανάτοισι θεοῖς ἐναλίγκιον ἄντην:  </p>
<p>καί μιν φωνήσας ἔπεα πτερόεντα προσηύδα:  </p>
<p>ὦ πάτερ, ἦ μάλα τίς σε θεῶν αἰειγενετάων </p>
<p>εἶδός τε μέγεθός τε ἀμείνονα θῆκεν ἰδέσθαι. </p>
<p>τὸν δ' αὖ Λαέρτης πεπνυμένος ἀντίον ηὔδα:  </p>
<p>αἲ γάρ, Ζεῦ τε πάτερ καὶ Ἀθηναίη καὶ Ἄπολλον, </p>
<p>οἷος Νήρικον εἷλον, ἐϋκτίμενον πτολίεθρον, </p>
<p>ἀκτὴν ἠπείροιο, Κεφαλλήνεσσιν ἀνάσσων, </p>
<p>τοῖος ἐών τοι χθιζὸς ἐν ἡμετέροισι δόμοισιν, </p>
<p>τεύχε' ἔχων ὤμοισιν, ἐφεστάμεναι καὶ ἀμύνειν </p>
<p>ἄνδρας μνηστῆρας: τῷ κε σφέων γούνατ' ἔλυσα </p>
<p>πολλῶν ἐν μεγάροισι, σὺ δὲ φρένας ἔνδον ἐγήθεις. </p>
<p>ὣς οἷ μὲν τοιαῦτα πρὸς ἀλλήλους ἀγόρευον. </p>
<p>οἱ δ' ἐπεὶ οὖν παύσαντο πόνου τετύκοντό τε δαῖτα, </p>
<p>ἑξείης ἕζοντο κατὰ κλισμούς τε θρόνους τε:  </p>
<p>ἔνθ' οἱ μὲν δείπνῳ ἐπεχείρεον, ἀγχίμολον δὲ </p>
<p>ἦλθ' ὁ γέρων Δολίος, σὺν δ' υἱεῖς τοῖο γέροντος, </p>
<p>ἐξ ἔργων μογέοντες, ἐπεὶ προμολοῦσα κάλεσσεν </p>
<p>μήτηρ γρηῦς Σικελή, ἥ σφεας τρέφε καί ῥα γέροντα </p>
<p>ἐνδυκέως κομέεσκεν, ἐπεὶ κατὰ γῆρας ἔμαρψεν. </p>
<p>οἱ δ' ὡς οὖν Ὀδυσῆα ἴδον φράσσαντό τε θυμῷ, </p>
<p>ἔσταν ἐνὶ μεγάροισι τεθηπότες: αὐτὰρ Ὀδυσσεὺς </p>
<p>μειλιχίοις ἐπέεσσι καθαπτόμενος προσέειπεν:  </p>
<p>ὦ γέρον, ἵζ' ἐπὶ δεῖπνον, ἀπεκλελάθεσθε δὲ θάμβευς: </p>
<p>δηρὸν γὰρ σίτῳ ἐπιχειρήσειν μεμαῶτες </p>
<p>μίμνομεν ἐν μεγάροις, ὑμέας ποτιδέγμενοι αἰεί. </p>
<p>ὣς ἄρ ἔφη, Δολίος δ' ἰθὺς κίε χεῖρε πετάσσας </p>
<p>ἀμφοτέρας, Ὀδυσεῦς δὲ λαβὼν κύσε χεῖρ' ἐπὶ καρπῷ, </p>
<p>καί μιν φωνήσας ἔπεα πτερόεντα προσηύδα:  </p>
<p>ὦ φίλ', ἐπεὶ νόστησας ἐελδομένοισι μάλ' ἡμῖν </p>
<p>οὐδ' ἔτ' ὀϊομένοισι, θεοὶ δέ σ' ἀνήγαγον αὐτοί, </p>
<p>οὖλέ τε καὶ μάλα χαῖρε, θεοὶ δέ τοι ὄλβια δοῖεν. </p>
<p>καί μοι τοῦτ' ἀγόρευσον ἐτήτυμον, ὄφρ' ἐῢ εἰδῶ, </p>
<p>ἢ ἤδη σάφα οἶδε περίφρων Πηνελόπεια </p>
<p>νοστήσαντά σε δεῦρ', ἦ ἄγγελον ὀτρύνωμεν. </p>
<p>τὸν δ' ἀπαμειβόμενος προσέφη πολύμητις Ὀδυσσεύς </p>
<p>ὦ γέρον, ἤδη οἶδε:  τί σε χρὴ ταῦτα πένεσθαι; </p>
<p>ὣς φάθ', ὁ δ' αὖτις ἄρ' ἕζετ' ἐϋξέστου ἐπὶ δίφρου. </p>
<p>ὣς δ' αὔτως παῖδες Δολίου κλυτὸν ἀμφ' Ὀδυσῆα </p>
<p>δεικανόωντ' ἐπέεσσι καὶ ἐν χείρεσσι φύοντο, </p>
<p>ἑξείης δ' ἕζοντο παραὶ Δολίον, πατέρα σφόν. </p>
<p>ὣς οἱ μὲν περὶ δεῖπνον ἐνὶ μεγάροισι πένοντο:  </p>
<p>Ὄσσα δ' ἄρ' ἄγγελος ὦκα κατὰ πτόλιν ᾤχετο πάντη, </p>
<p>μνηστήρων στυγερὸν θάνατον καὶ κῆρ' ἐνέπουσα. </p>
<p>οἱ δ' ἄρ' ὁμῶς ἀΐοντες ἐφοίτων ἄλλοθεν ἄλλος </p>
<p>μυχμῷ τε στοναχῇ τε δόμων προπάροιθ' Ὀδυσῆος, </p>
<p>ἐκ δὲ νέκυς οἴκων φόρεον καὶ θάπτον ἕκαστοι, </p>
<p>τοὺς δ' ἐξ ἀλλάων πολίων οἶκόνδε ἕκαστον </p>
<p>πέμπον ἄγειν ἁλιεῦσι θοῇς ἐπὶ νηυσὶ τιθέντες: </p>
<p>αὐτοὶ δ' εἰς ἀγορὴν κίον ἀθρόοι, ἀχνύμενοι κῆρ. </p>
<p>αὐτὰρ ἐπεί ῥ' ἤγερθεν ὁμηγερέες τ' ἐγένοντο, </p>
<p>τοῖσιν δ' Εὐπείθης ἀνά θ' ἵστατο καὶ μετέειπε:  </p>
<p>παιδὸς γάρ οἱ ἄλαστον ἐνὶ φρεσὶ πένθος ἔκειτο, </p>
<p>Ἀντινόου, τὸν πρῶτον ἐνήρατο δῖος Ὀδυσσεύς: </p>
<p>τοῦ ὅ γε δάκρυ χέων ἀγορήσατο καὶ μετέειπεν:  </p>
<p>ὦ φίλοι, ἦ μέγα ἔργον ἀνὴρ ὅδ' ἐμήσατ' Ἀχαιούς: </p>
<p>τοὺς μὲν σὺν νήεσσιν ἄγων πολέας τε καὶ ἐσθλοὺς </p>
<p>ὤλεσε μὲν νῆας γλαφυράς, ἀπὸ δ' ὤλεσε λαούς: </p>
<p>τοὺς δ' ἐλθὼν ἔκτεινε Κεφαλλήνων ὄχ' ἀρίστους, </p>
<p>ἀλλ' ἄγετε, πρὶν τοῦτον ἢ ἐς Πύλον ὦκα ἱκέσθαι </p>
<p>ἢ καὶ ἐς Ἤλιδα δῖαν, ὅθι κρατέουσιν Ἐπειοί, </p>
<p>ἴομεν:  ἦ καὶ ἔπειτα κατηφέες ἐσσόμεθ' αἰεί:  </p>
<p>λώβη γὰρ τάδε γ' ἐστὶ καὶ ἐσσομένοισι πυθέσθαι, </p>
<p>εἰ δὴ μὴ παίδων τε κασιγνήτων τε φονῆας </p>
<p>τισόμεθ'. οὐκ ἂν ἐμοί γε μετὰ φρεσὶν ἡδὺ γένοιτο </p>
<p>ζωέμεν, ἀλλὰ τάχιστα θανὼν φθιμένοισι μετείην. </p>
<p>ἀλλ' ἴομεν, μὴ φθέωσι περαιωθέντες ἐκεῖνοι. </p>
<p>ὣς φάτο δάκρυ χέων, οἶκτος δ' ἕλε πάντας Ἀχαιούς. </p>
<p>ἀγχίμολον δέ σφ' ἦλθε Μέδων καὶ θεῖος ἀοιδὸς </p>
<p>ἐκ μεγάρων Ὀδυσῆος, ἐπεί σφεας ὕπνος ἀνῆκεν, </p>
<p>ἔσταν δ' ἐν μέσσοισι:  τάφος δ' ἕλεν ἄνδρα ἕκαστον. </p>
<p>τοῖσι δὲ καὶ μετέειπε Μέδων πεπνυμένα εἰδώς: </p>
<p>κέκλυτε δὴ νῦν μευ, Ἰθακήσιοι:  οὐ γὰρ Ὀδυσσεὺς </p>
<p>ἀθανάτων ἀέκητι θεῶν τάδ' ἐμήσατο ἔργα:  </p>
<p>αὐτὸς ἐγὼν εἶδον θεὸν ἄμβροτον, ὅς ῥ' Ὀδυσῆϊ </p>
<p>ἐγγύθεν ἑστήκει καὶ Μέντορι πάντα ἐῴκει. </p>
<p>ἀθάνατος δὲ θεὸς τοτὲ μὲν προπάροιθ' Ὀδυσῆος </p>
<p>φαίνετο θαρσύνων, τοτὲ δὲ μνηστῆρας ὀρίνων </p>
<p>θῦνε κατὰ μέγαρον:  τοὶ δ' ἀγχιστῖνοι ἔπιπτον. </p>
<p>ὣς φάτο, τοὺς δ' ἄρα πάντας ὑπὸ χλωρὸν δέος ᾕρει. </p>
<p>τοῖσι δὲ καὶ μετέειπε γέρων ἥρως Ἁλιθέρσης </p>
<p>Μαστορίδης: ὁ γὰρ οἶος ὅρα πρόσσω καὶ ὀπίσσω:  </p>
<p>ὅ σφιν ἐϋφρονέων ἀγορήσατο καὶ μετέειπε:  </p>
<p>κέκλυτε δὴ νῦν μευ, Ἰθακήσιοι, ὅττι κεν εἴπω:  </p>
<p>ὑμετέρῃ κακότητι, φίλοι, τάδε ἔργα γένοντο:  </p>
<p>οὐ γὰρ ἐμοὶ πείθεσθ', οὐ Μέντορι ποιμένι λαῶν, </p>
<p>ὑμετέρους παῖδας καταπαυέμεν ἀφροσυνάων, </p>
<p>οἳ μέγα ἔργον ἔρεξαν ἀτασθαλίῃσι κακῇσι, </p>
<p>κτήματα κείροντες καὶ ἀτιμάζοντες ἄκοιτιν </p>
<p>ἀνδρὸς ἀριστῆος: τὸν δ' οὐκέτι φάντο νέεσθαι. </p>
<p>καὶ νῦν ὧδε γένοιτο. πίθεσθέ μοι ὡς ἀγορεύω:  </p>
<p>μὴ ἴομεν, μή πού τις ἐπίσπαστον κακὸν εὕρῃ. </p>
<p>ὣς ἔφαθ', οἱ δ' ἄρ' ἀνήϊξαν μεγάλῳ ἀλαλητῷ </p>
<p>ἡμίσεων πλείους: τοὶ δ' ἀθρόοι αὐτόθι μίμνον:  </p>
<p>οὐ γὰρ σφιν ἅδε μῦθος ἐνὶ φρεσίν, ἀλλ' Εὐπείθει </p>
<p>πείθοντ':  αἶψα δ' ἔπειτ' ἐπὶ τεύχεα ἐσσεύοντο. </p>
<p>αὐτὰρ ἐπεί ῥ' ἕσσαντο περὶ χροῒ νώροπα χαλκόν, </p>
<p>ἀθρόοι ἠγερέθοντο πρὸ ἄστεος εὐρυχόροιο. </p>
<p>τοῖσιν δ' Εὐπείθης ἡγήσατο νηπιέῃσι:  </p>
<p>φῆ δ' ὅ γε τίσεσθαι παιδὸς φόνον, οὐδ' ἄρ' ἔμελλεν </p>
<p>ἂψ ἀπονοστήσειν, ἀλλ' αὐτοῦ πότμον ἐφέψειν. </p>
<p>αὐτὰρ Ἀθηναίη Ζῆνα Κρονίωνα προσηύδα:  </p>
<p>ὦ πάτερ ἡμέτερε, Κρονίδη, ὕπατε κρειόντων, </p>
<p>εἰπέ μοι εἰρομένῃ, τί νύ τοι νόος ἔνδοθι κεύθει; </p>
<p>ἢ προτέρω πόλεμόν τε κακὸν καὶ φύλοπιν αἰνὴν </p>
<p>τεύξεις, ἦ φιλότητα μετ' ἀμφοτέροισι τίθησθα; </p>
<p>τὴν δ' ἀπαμειβόμενος προσέφη νεφεληγερέτα Ζεύς: </p>
<p>τέκνον ἐμόν, τί με ταῦτα διείρεαι ἠδὲ μεταλλᾷς; </p>
<p>οὐ γὰρ δὴ τοῦτον μὲν ἐβούλευσας νόον αὐτή, </p>
<p>ὡς ἦ τοι κείνους Ὀδυσεὺς ἀποτίσεται ἐλθών; </p>
<p>ἔρξον ὅπως ἐθέλεις: ἐρέω τέ τοι ὡς ἐπέοικεν. </p>
<p>ἐπεὶ δὴ μνηστῆρας ἐτίσατο δῖος Ὀδυσσεύς, </p>
<p>ὅρκια πιστὰ ταμόντες ὁ μὲν βασιλευέτω αἰεί, </p>
<p>ἡμεῖς δ' αὖ παίδων τε κασιγνήτων τε φόνοιο </p>
<p>ἔκλησιν θέωμεν:  τοὶ δ' ἀλλήλους φιλεόντων </p>
<p>ὡς τὸ πάρος, πλοῦτος δὲ καὶ εἰρήνη ἅλις ἔστω. </p>
<p>ὣς εἰπὼν ὤτρυνε πάρος μεμαυῖαν Ἀθήνην, </p>
<p>βῆ δὲ κατ' Οὐλύμποιο καρήνων ἀΐξασα. </p>
<p>οἱ δ' ἐπεὶ οὖν σίτοιο μελίφρονος ἐξ ἔρον ἕντο, </p>
<p>τοῖς δ' ἄρα μύθων ἦρχε πολύτλας δῖος Ὀδυσσεύς: </p>
<p>ἐξελθών τις ἴδοι μὴ δὴ σχεδὸν ὦσι κιόντες. </p>
<p>ὣς ἔφατ':  ἐκ δ' υἱὸς Δολίου κίεν, ὡς ἐκέλευεν:  </p>
<p>στῆ δ' ἄρ' ἐπ' οὐδὸν ἰών, τοὺς δὲ σχεδὸν ἔσιδε πάντας: </p>
<p>αἶψα δ' Ὀδυσσῆα ἔπεα πτερόεντα προσηύδα:  </p>
<p>οἵδε δὴ ἐγγὺς ἔασ':  ἀλλ' ὁπλιζώμεθα θᾶσσον. </p>
<p>ὣς ἔφαθ', οἱ δ' ὤρνυντο καὶ ἐν τεύχεσσι δύοντο, </p>
<p>τέσσαρες ἀμφ' Ὀδυσῆ', ἓξ δ' υἱεῖς οἱ Δολίοιο:  </p>
<p>ἐν δ' ἄρα Λαέρτης Δολίος τ' ἐς τεύχε' ἔδυνον, </p>
<p>καὶ πολιοί περ ἐόντες, ἀναγκαῖοι πολεμισταί. </p>
<p>αὐτὰρ ἐπεί ῥ' ἕσσαντο περὶ χροῒ νώροπα χαλκόν, </p>
<p>ὤϊξάν ῥα θύρας, ἐκ δ' ἤϊον, ἄρχε δ' Ὀδυσσεύς. </p>
<p>τοῖσι δ' ἐπ' ἀγχίμολον θυγάτηρ Διὸς ἦλθεν Ἀθήνη </p>
<p>Μέντορι εἰδομένη ἠμὲν δέμας ἠδὲ καὶ αὐδήν. </p>
<p>τὴν μὲν ἰδὼν γήθησε πολύτλας δῖος Ὀδυσσεύς: </p>
<p>αἶψα δὲ Τηλέμαχον προσεφώνεεν ὃν φίλον υἱόν:  </p>
<p>Τηλέμαχ', ἤδη μὲν τόδε γ' εἴσεαι αὐτὸς ἐπελθών, </p>
<p>ἀνδρῶν μαρναμένων ἵνα τε κρίνονται ἄριστοι, </p>
<p>μή τι καταισχύνειν πατέρων γένος, οἳ τὸ πάρος περ </p>
<p>ἀλκῇ τ' ἠνορέῃ τε κεκάσμεθα πᾶσαν ἐπ' αἶαν. </p>
<p>τὸν δ' αὖ Τηλέμαχος πεπνυμένος ἀντίον ηὔδα:  </p>
<p>ὄψεαι, αἴ κ' ἐθέλῃσθα, πάτερ φίλε, τῷδ' ἐπὶ θυμῷ </p>
<p>οὔ τι καταισχύνοντα τεὸν γένος, ὡς ἀγορεύεις. </p>
<p>ὣς φάτο, Λαέρτης δ' ἐχάρη καὶ μῦθον ἔειπε:  </p>
<p>τίς νύ μοι ἡμέρη ἥδε, θεοὶ φίλοι; ἦ μάλα χαίρω:  </p>
<p>υἱός θ' υἱωνός τ' ἀρετῆς πέρι δῆριν ἔχουσιν. </p>
<p>τὸν δὲ παρισταμένη προσέφη γλαυκῶπις Ἀθήνη:  </p>
<p>ὦ Ἀρκεισιάδη, πάντων πολὺ φίλταθ' ἑταίρων, </p>
<p>εὐξάμενος κούρῃ γλαυκώπιδι καὶ Διὶ πατρί, </p>
<p>αἶψα μαλ' ἀμπεπαλὼν προΐει δολιχόσκιον ἔγχος. </p>
<p>ὣς φάτο, καί ῥ' ἔμπνευσε μένος μέγα Παλλὰς Ἀθήνη </p>
<p>εὐξάμενος δ' ἄρ' ἔπειτα Διὸς κούρῃ μεγάλοιο, </p>
<p>αἶψα μάλ' ἀμπεπαλὼν προΐει δολιχόσκιον ἔγχος, </p>
<p>καὶ βάλεν Εὐπείθεα κόρυθος διὰ χαλκοπαρῄου. </p>
<p>ἡ δ' οὐκ ἔγχος ἔρυτο, διαπρὸ δὲ εἴσατο χαλκός, </p>
<p>δούπησεν δὲ πεσών, ἀράβησε δὲ τεύχε' ἐπ' αὐτῷ. </p>
<p>ἐν δ' ἔπεσον προμάχοις Ὀδυσεὺς καὶ φαίδιμος υἱός, </p>
<p>τύπτον δὲ ξίφεσίν τε καὶ ἔγχεσιν ἀμφιγύοισι. </p>
<p>καί νύ κε δὴ πάντας ὄλεσαν καὶ ἔθηκαν ἀνόστους, </p>
<p>εἰ μὴ Ἀθηναίη, κούρη Διὸς αἰγιόχοιο, </p>
<p>ἤϋσεν φωνῇ, κατὰ ἔσχεθε λαὸν ἅπαντα. </p>
<p>ἴσχεσθε πτολέμου, Ἰθακήσιοι, ἀργαλέοιο, </p>
<p>ὥς κεν ἀναιμωτί γε διακρινθῆτε τάχιστα. </p>
<p>ὣς φάτ' Ἀθηναίη, τοὺς δὲ χλωρὸν δέος εἷλεν:  </p>
<p>τῶν δ' ἄρα δεισάντων ἐκ χειρῶν ἔπτατο τεύχεα, </p>
<p>πάντα δ' ἐπὶ χθονὶ πῖπτε, θεᾶς ὄπα φωνησάσης: </p>
<p>πρὸς δὲ πόλιν τρωπῶντο λιλαιόμενοι βιότοιο. </p>
<p>σμερδαλέον δ' ἐβόησε πολύτλας δῖος Ὀδυσσεύς, </p>
<p>οἴμησεν δὲ ἀλεὶς ὥς τ' αἰετὸς ὑψιπετήεις. </p>
<p>καὶ τότε δὴ Κρονίδης ἀφίει ψολόεντα κεραυνόν, </p>
<p>κὰδ δ' ἔπεσε πρόσθε γλαυκώπιδος ὀβριμοπάτρης. </p>
<p>δὴ τότ' Ὀδυσσῆα προσέφη γλαυκῶπις Ἀθήνη:  </p>
<p>διογενὲς Λαερτιάδη, πολυμήχαν' Ὀδυσσεῦ, </p>
<p>ἴσχεο, παῦε δὲ νεῖκος ὁμοιΐου πολέμοιο, </p>
<p>μή πως τοι Κρονίδης κεχολώσεται εὐρύοπα Ζεύς. </p>
<p>ὣς φάτ' Ἀθηναίη, ὁ δ' ἐπείθετο, χαῖρε δὲ θυμῷ. </p>
<p>ὅρκια δ' αὖ κατόπισθε μετ' ἀμφοτέροισιν ἔθηκεν </p>
<p>Παλλὰς Ἀθηναίη, κούρη Διὸς αἰγιόχοιο, </p>
<p>Μέντορι εἰδομένη ἠμὲν δέμας ἠδὲ καὶ αὐδήν. </p></div1></text></body></work>